Till Jill Prewett och Aine Kiely,

Swings gudmödrar





KAPITEL


1. Ugglepost

2. Faster Marges stora misstag

3. Nattbussen

4. Den läckande kitteln

5. Dementorn

6. Rovfågelsklor och teblad

7. Boggarten i klädskåpet

8. Den tjocka damens flykt

9. Bittert nederlag

10. Marodörkartan

11. Åskviggen

12. Patronusbesvärjelsen

13. Gryffindor mot Ravenclaw

14. Snapes gamla agg

15. Quidditchfinalen

16. Professor Trelawneys förutsägelse

17. Katt, råtta och hund

18. Måntand, Slingersvans, Tramptass och Tagghorn

19. Lord Voldemorts tjänare

20. Dementorskyssen

21. Hermiones hemlighet

22. Ugglepost igen





1. Ugglepost


Harry Potter var på många sätt en högst ovanlig pojke. För det första avskydde han sommarlovet mer än någon annan tid på året. För det andra ville han väldigt gärna göra sina läxor, men var tvungen att göra dem i djupaste hemlighet mitt i natten. Och dessutom råkade han vara trollkarl.

Det var nästan midnatt och han låg på magen i sängen med filtarna uppdragna över huvudet som ett tält, med en ficklampa i ena handen och en tjock läderinbunden bok (Magins historia) stödd mot kudden. Harry lät spetsen på sin fjäderpenna löpa nerför sidan medan han uppmärksamt sökte efter något som kunde hjälpa honom med uppsatsen han skulle skriva. Ämnet var ”En diskussion om det meningslösa i häxbränningarna på 1300-talet”.

Han hejdade fjäderpennan i början på ett stycke som såg lovande ut, sköt de runda glasögonen högre upp på näsan och höll ficklampan tätt intill texten för att läsa:

Under medeltiden härskade det bland ickemagiker (också kallade mugglare) en utpräglad skräck för magi, även om de ofta hade svårt att känna igen den. Vid sällsynta tillfällen lyckades de emellertid fånga en äkta häxa eller trollkarl som de brände på bål, men det hade ingen som helst effekt. De tillfångatagna häxorna eller trollkarlarna utförde en enkel eldfrysningsbesvärjelse och låtsades sedan skrika och vråla av smärta medan de i själva verket upplevde en skön, kittlande känsla. Många känner till historien om Vettlösa Wendelin, som faktiskt njöt så mycket av att bli bränd på bål att hon lät sig gripas inte mindre än fyrtiosju gånger under olika förklädnader.

Harry stoppade fjäderpennan mellan tänderna och stack in handen under kudden efter sin bläckflaska och en pergamentrulle. Långsamt och mycket försiktigt skruvade han av locket på bläckflaskan, doppade fjädern i den och började skriva. Då och då gjorde han en paus och lyssnade uppmärksamt. Om någon i familjen Dursley stannade utanför hans dörr på väg till badrummet och hörde raspet från fjäderpennan, skulle han förmodligen få tillbringa resten av sommaren inlåst i skrubben under trappan.

Familjen Dursley på Privet Drive nummer fyra var orsaken till att Harry inte tyckte om sina sommarlov. Morbror Vernon, moster Petunia och deras son Dudley var Harrys enda släktingar i världen. De var mugglare och hade en mycket medeltida inställning till magi. Harrys döda mor hade varit häxa och hans far hade varit trollkarl. De nämndes aldrig under familjen Dursleys tak. I åratal hade moster Petunia och morbror Vernon hoppats att de skulle kunna krama ur Harry all magi genom att förtrycka honom så mycket som möjligt, men till deras stora harm hade det misslyckats. De levde nu i skräck för att någon skulle upptäcka att Harry hade tillbringat större delen av de båda senaste åren på Hogwarts skola för häxkonster och trolldom. Det mesta de kunde åstadkomma nu för tiden var att låsa in Harrys trolldomsböcker, trollstav, kittel och kvast i början av sommarlovet och förbjuda honom att prata med grannarna.

Att inte ha tillgång till sina trolldomsböcker var ett verkligt stort problem för Harry, eftersom hans lärare på Hogwarts hade gett honom en massa hemarbete under sommarlovet. Han hade fått ett särskilt svårt uppsatsämne om krympningselixirer av sin avskydde lärare i trolldryckskonst, professor Snape, som skulle bli förtjust över en förevändning att avstänga Harry från skolan en månad. Därför hade Harry tagit chansen att få tillbaka sina böcker vid första bästa tillfälle.

Under första veckan på lovet hade morbror Vernon, moster Petunia och Dudley gått ut i trädgården på framsidan för att beundra morbror Vernons nya firmabil (de talade med mycket höga röster så att alla grannarna på gatan också skulle lägga märke till den). Då smög sig Harry ner på bottenvåningen, lirkade upp låset till skrubben under trappan och rafsade åt sig några av sina böcker, som han sedan gömde undan i sitt rum. Så länge han inte lämnade bläckfläckar på lakanen behövde familjen Dursley aldrig få veta att han studerade magi på nätterna.

Harry ville helst undvika bråk med sin moster och morbror för ögonblicket eftersom de redan var arga på honom, bara för att han nyligen hade fått ett telefonsamtal från en av sina trollkarlskamrater.

Ron Weasley var en av Harrys bästa vänner på Hogwarts. Hela hans familj bestod av häxor och trollkarlar. Det innebar att han kände till en massa saker som Harry inte gjorde, men att han aldrig förr hade använt en telefon. Oturligt nog var det morbror Vernon som tog emot samtalet.

”Vernon Dursley.”

Harry, som råkade befinna sig i rummet samtidigt, stelnade till då han hörde Rons röst i luren.

”HALLÅ? HALLÅ? HÖR NI MIG? JAG ... VILL ... PRATA ... MED ... HARRY ... POTTER!”

Ron vrålade så högt att morbror Vernon hoppade till och höll luren flera decimeter från örat medan han stirrade på den med en blandning av ilska och förfäran.

”VEM ÄR DET JAG TALAR MED?” röt han i luren. ”VEM ÄR DET?”

”RON ... WEASLEY!” vrålade Ron tillbaka, som om han och morbror Vernon talade från olika ändar av en fotbollsplan. ”JAG ... ÄR ... EN ... AV ... HARRYS ... VÄNNER ... FRÅN ... SKOLAN...”

Morbror Vernons små ögon riktades hastigt mot Harry, som stod som fastnaglad.

”DET FINNS INGEN HARRY POTTER HÄR!” röt han och höll luren på armlängds avstånd som om han var rädd för att den skulle explodera. ”JAG VET INTE VAD DET ÄR FÖR EN SKOLA DU TALAR OM! KONTAKTA MIG ALDRIG MER!”

Han slängde tillbaka luren som om den var en giftig spindel. Bråket som följde var ett av de värsta Harry hade upplevt.

”HUR UNDERSTÅR DU DIG ATT GE DET HÄR NUMRET TILL TYPER ... TILL TYPER AV DIN SORT!” hade morbror Vernon vrålat så att spottet yrde över Harry.

Ron insåg tydligen att han hade ställt till problem för Harry, för han ringde inte någon mer gång. Harrys andra bästa vän från Hogwarts, Hermione Granger, hade inte heller hört av sig till honom. Harry misstänkte att Ron hade avrått Hermione från att ringa upp. Det var synd, för Hermione var den klokaste och duktigaste häxan i hela Harrys årsklass. Hennes föräldrar var mugglare och hon visste mycket väl hur man använder en telefon. Hon skulle säkert ha varit förnuftig nog att inte tala om att hon gick på Hogwarts.

Så Harry hade inte hört ett ord från sina magikervänner på fem långa veckor, och den här sommaren verkade bli nästan lika olidlig som den förra. Det fanns bara en enda liten ljuspunkt: Harry hade fått tillåtelse att släppa ut sin uggla Hedwig på nätterna efter att ha svurit på att han inte skulle skicka i väg henne med brev till vännerna. Morbror Vernon hade gett med sig eftersom han inte stod ut med att höra det oväsen Hedwig förde när hon satt inlåst i sin bur hela tiden.

Harry hade avslutat stycket om Vettlösa Wendelin och gjorde en paus för att lyssna igen. Tystnaden i det mörka huset avbröts bara av de avlägsna, grymtande snarkningarna från hans jättetjocka kusin Dudley. Det måste vara väldigt sent. Harrys ögon sved av trötthet. Han kanske kunde skriva färdigt hela uppsatsen nästa kväll ...

Han skruvade tillbaka locket på bläckflaskan, drog fram ett gammalt örngott som låg gömt under sängen och stoppade in ficklampan, Magins historia, uppsatsen, fjäderpennan och bläcket inuti det, varefter han klev ur sängen och gömde alltsammans under en lös golvbräda. Sedan reste han sig, sträckte på sig och tittade på det självlysande väckaruret på sängbordet.

Klockan var ett på morgonen. Harry kände en konstig stöt i magen. Utan att inse det hade han varit tretton år i en hel timme.

Men det var ännu ett ovanligt drag hos Harry; han såg aldrig fram emot sina födelsedagar. Han hade aldrig i sitt liv fått ett födelsedagskort. Familjen Dursley hade totalt struntat i hans båda senaste födelsedagar, och han hade ingen anledning att tro att de skulle komma ihåg den i år.

Harry gick tvärs genom det mörka rummet, förbi Hedwigs stora tomma bur och fram till det öppna fönstret. Han lutade sig mot fönsterbrädan och njöt av den svala nattluften som kändes skön mot ansiktet efter en lång stund under filtarna. Hedwig hade varit borta i två nätter nu. Harry var inte orolig för henne, hon hade varit försvunnen så här länge förut, men han hoppades att hon snart skulle återvända. Hon var den enda levande varelsen i huset som inte ryggade tillbaka vid åsynen av honom.

Trots att Harry fortfarande var ganska liten och mager för sin ålder hade han vuxit några centimeter det senaste året. Hans korpsvarta hår var emellertid precis likadant som det alltid hade varit ... rufsigt och oregerligt, vad han än gjorde med det. Ögonen bakom brillorna var lysande gröna, och i pannan hade han ett smalt blixtformat ärr. Det syntes tydligt igenom hans lugg.

Av alla de ovanliga dragen hos Harry var ärret det mest iögonfallande. Det var inte, som familjen Dursley hade låtsats i tio år, ett minne av den bilolycka som hade tagit livet av Harrys föräldrar. Lily och James Potter hade nämligen inte alls dött i någon bilolycka. De hade mördats, hade blivit dräpta av den mest fruktade trollkarlen på hundra år: Mörkrets herre, Lord Voldemort. Harry hade undsluppit samma mordattack med livet i behåll; han hade bara ärret i pannan kvar som minne av den gången då Voldemorts förbannelse i stället för att döda honom hade kastats tillbaka på sin upphovsman.

Voldemort hade halvdöd flytt därifrån ...

Men Harry hade åter konfronterats med honom, på Hogwarts. Nu när han stod där vid det mörka fönstret och mindes deras sista möte måste han medge att det var rena rama turen att han hade lyckats uppnå sin trettonårsdag.

Han spejade över den stjärnbeströdda himlen efter en skymt av Hedwig, som kanske just nu var på väg tillbaka till honom med en död mus dinglande från näbben och väntade sig beröm för sin fångst. Harry tittade förstrött ut över hustaken och det dröjde några sekunder innan han uppfattade vad han såg.

I silhuett mot den gyllene månen, större och större för vart ögonblick, avtecknade sig en besynnerlig, snedvriden varelse, som kom flaxande i riktning mot Harry. Han stod alldeles stilla och såg hur den flög lägre och lägre. En bråkdels sekund tvekade han med handen på fönstret och undrade om han borde smälla igen det, men just då susade den märkliga varelsen över en av gatlyktorna på Privet Drive. Harry, som nu såg vad det var, hoppade åt sidan.

In genom fönstret susade tre ugglor. Två av dem höll upp en tredje, som såg ut att vara medvetslös. De landade med en mjuk duns på Harrys säng, och ugglan i mitten, som var stor och grå, tippade över och blev liggande orörlig. Den hade ett stort paket fastbundet vid benen.

Harry kände omedelbart igen den medvetslösa ugglan. Han hette Errol och tillhörde familjen Weasley. Harry rusade fram till sängen, knöt upp snöret runt Errols ben, tog loss paketet och bar över Errol till Hedwigs bur. Errol öppnade ett rinnande öga och lät höra ett svagt hoande till tack, varefter han började dricka lite vatten.

Harry återvände till de båda andra ugglorna. Den ena av dem, en stor snövit hona, var hans egen Hedwig. Hon bar också på ett paket och såg högst belåten ut med sig själv. Hon gav Harry ett tillgivet nyp med näbben då han befriade henne från hennes börda. Sedan flög hon tvärs genom rummet för att sluta sig till Errol i buren.

Harry kände inte igen den tredje ugglan, en stilig kattuggla, men han förstod med detsamma var den kom ifrån. Förutom ett tredje paket bar den nämligen med sig ett brev med Hogwarts vapen på. När Harry hade befriat också den sista ugglan från dess börda burrade den upp fjädrarna med stolt min, bredde ut vingarna och flög i väg genom fönstret ut i natten.

Harry slog sig ner på sängen och tog upp Errols paket, slet av det bruna omslaget och fann en present inslagen i guldpapper samt det första födelsedagskort han någonsin hade fått. Med lätt darrande fingrar öppnade han kuvertet. Två papper föll ur – ett brev och ett tidningsurklipp.

Urklippet kom tydligen från trollkarlstidningen, The Daily Prophet, eftersom personerna på den svartvita bilden rörde på sig. Harry tog upp det och slätade ut det innan han läste:



TJÄNSTEMAN PÅ TROLLDOMSMINISTERIET KAMMAR HEM STORVINST

Arthur Weasley, chef för Kansliet för missbruk av mugglarprodukter på Trolldomsministeriet, har vunnit högsta vinsten i The Daily Prophets årliga Galleon-lotteri.

En överlycklig mr Weasley säger till The Daily Prophets utsände: ”Vi ska använda guldet till en sommarsemester i Egypten, där vår äldste son Bill arbetar med att upphäva förbannelser åt Gringotts Trollkarlsbank.”

Familjen Weasley ämnar tillbringa en hel månad i Egypten och återvänder till årets skolstart på Hogwarts, där fem av Weasleybarnen för närvarande utbildar sig.

Harry for med blicken över det rörliga fotot, och ett brett leende spred sig över hans ansikte då han såg hur alla de nio medlemmarna i familjen Weasley ivrigt vinkade åt honom. De stod uppställda framför en stor pyramid. Lilla knubbiga mrs Weasley, långe mr Weasley med begynnande flint, sex söner och en dotter, allesammans (fastän det inte syntes på den svartvita bilden) med flammande rött hår. Mitt i bilden stod Ron, lång och gänglig, med sin älsklingsråtta Scabbers på axeln och armen runt lillasyster Ginny.

Harry kunde inte föreställa sig några som bättre förtjänade att vinna en stor hög med guld än Weasleys, som var mycket snälla och mycket fattiga. Han tog Rons brev och vecklade upp det.

Käre Harry!

Har den äran på födelsedagen!

Förlåt så väldigt mycket för det där telefonsamtalet. Jag hoppas att mugglarna inte lät dig lida för det. Jag frågade pappa, och han tyckte inte jag skulle ha skrikit så högt.

Det är fantastiskt här i Egypten. Bill har gått runt med oss till alla gravarna, och du kan aldrig tro vilka förbannelser de gamla egyptiska trollkarlarna har kastat över dem. Mamma ville inte låta Ginny gå in i den sista som vi besökte. Där låg en massa mutantskelett av mugglare som hade brutit sig in. Det hade växt ut extra huvuden och allt möjligt annat på dem.

Jag kunde bara inte tro det när pappa vann The Daily Prophets lottdragning. Sju hundra galleoner! Det mesta har gått åt till den här semestern, men de har lovat att köpa en ny trollstav åt mig till nästa skolår.

Harry kom bara alltför väl ihåg det tillfälle då Rons gamla trollstav hade gått sönder. Det hade hänt när bilen som de båda flög i till Hogwarts kraschade mot ett träd på skolans område.

Vi är tillbaka ungefär en vecka innan nästa termin börjar. Då åker vi in till London för att köpa min trollstav och våra nya böcker. Finns det någon chans att vi kan träffas där?

Låt nu inte mugglarna slå ner humöret på dig!

Försök att komma till London.

Ron

PS. Percy är ny försteprefekt på skolan. Han fick brevet förra veckan.

Harry kastade en blick på fotografiet igen. Percy, som gick sitt sjunde och sista skolår på Hogwarts, såg särskilt nöjd och belåten ut. Han hade nålat fast sitt försteprefektmärke på fezen som tronade käckt på hans prydliga hår medan de hornbågade glasögonen blixtrade i den egyptiska solen.

Harry övergick nu till sin present. När han packade upp paketet fann han någonting som såg ut som en miniatyrsnurra av glas. Det låg ett litet kort från Ron under den.

Harry, det här är ett fick-snokoskop. Om du stöter på någon som du inte kan lita på lyser det upp och börjar snurra (om det nu fungerar som det ska). Bill säger att det bara är något souvenirskräp för trollkarlsturister. Han tror inte det är tillförlitligt eftersom det lyste upp hela tiden under middagen i går kväll. Men han anade inte att Fred och George hade lagt skalbaggar i hans soppa.

Hej då.

Ron

Harry lade fick-snokoskopet på sängbordet, där det stod helt stilla, balanserande på spetsen och reflekterande väckarklockans självlysande visare. Han såg lyckligt på det i några sekunder och tog sedan upp paketet som Hedwig hade haft med sig.

Även det innehöll en inslagen present, ett kort och ett brev, den här gången från Hermione.

Käre Harry!

Ron skrev till mig och berättade om sitt telefonsamtal med din morbror Vernon. Jag hoppas att du fortfarande har det bra.

Jag är på semester i Frankrike för närvarande och jag visste inte hur jag skulle skicka den här födelsedagspresenten till dig – tänk om de öppnade den i tullen? – men så dök Hedwig upp! Jag tror hon ville vara säker på att du skulle få någonting på din födelsedag som omväxling. Jag köpte din present på uggle-postorder; det var en annons i The Daily Prophet (jag har fått tidningen eftersänd, för det är så bra att kunna följa med i vad som händer i trollkarlsvärlden). Såg du fotografiet av Ron och hans familj för en vecka sedan? Han får säkert lära sig massor. Jag är verkligen avundsjuk – trollkarlarna i det gamla Egypten var fantastiska.

Det finns en hel del intressant lokalhistoria om häxkonster här i Frankrike också. Jag har skrivit om uppsatsen i trollkonsthistoria för att få med en del av det som jag har fått reda på här. Jag hoppas att den inte är för lång; den är två pergamentsidor längre än professor Binns bad om.

Ron säger att han åker till London sista veckan av lovet. Kan du också göra det? Låter din moster och morbror dig komma dit, tror du? Jag hoppas verkligen du kan. Annars ses vi på Hogwartsexpressen den första september!

Många kära hälsningar från

Hermione

PS. Ron säger att Percy har blivit försteprefekt. Jag slår vad om att Percy är väldigt stolt. Ron verkar inte särskilt förtjust över det.



Harry skrattade för sig själv när han lade Hermiones brev åt sidan och tog upp presenten från henne. Den var mycket tung. Eftersom han kände Hermione var han säker på att det var en tjock bok fylld med mycket svåra trollformler – men det var det inte. Hjärtat tog ett häftigt glädjeskutt i bröstet på honom då han slet av papperet och såg ett elegant svart läderetui med påtryckt silverskrift. Där stod: Utrustning för vård av kvastskaft.

”Wow, Hermione!” viskade Harry och drog upp blixtlåset på etuiet för att titta inuti.

Där fanns en stor burk med Fleetwoods högglanspolermedel för kvastskaft, en skinande blank silversax att trimma borständen med, en pytteliten mässingskompass att fästa på kvasten för längre flygturer, och en Handbok i egenhändig kvastskötsel.

Förutom vännerna var quidditch det som Harry saknade mest från vistelsen på Hogwarts. Quidditch var den populäraste sporten inom den magiska världen – ett riskfyllt, spännande bollspel med spelare som flög omkring på kvastar. Harry råkade vara en mycket skicklig quidditchspelare; han var den yngste på ett helt århundrade som hade tagits ut till ett av Hogwarts elevhemslag. En av Harrys käraste ägodelar var hans racerkvast, Nimbus Tvåtusen.

Harry lade läderetuiet åt sidan och tog upp det sista paketet. Han kände genast igen det slarviga klottret på det bruna omslagspapperet; det här var från Hagrid, Hogwarts skogvaktare. Han slet upp det översta papperslagret och såg en glimt av något grönt och läderaktigt. Men innan han hann öppna det ordentligt började paketet vibrera på ett konstigt sätt, och det som fanns inuti gav ifrån sig ett våldsamt klickande – det lät som käkar som slog ihop.

Harry stelnade till. Han visste att Hagrid aldrig skulle skicka honom någonting direkt farligt. Inte med avsikt i alla fall. Men å andra sidan hade Hagrid inte en normal uppfattning om vad som var farligt. Han var känd för att göra sig till vän med jättespindlar, köpa ilskna hundar med tre huvuden från folk på puben och smussla in förbjudna drakägg i sin stuga.

Harry petade nervöst på paketet. Det gav ifrån sig ett ljudligt klickande igen. Harry sträckte sig efter sänglampan, tog den i ett stadigt grepp med ena handen och höjde den över huvudet, beredd att slå till. Sedan rev han av resten av omslagspapperet med den fria handen.

Och ut föll – en bok. Harry hann nätt och jämnt uppfatta en skymt av den vackra gröna pärmen med titeln tryckt i bladguld, Monsterboken om monster, innan den hoppade upp på högkant och kilade sidledes över sängen som något slags konstig krabba.

”Oj då”, mumlade Harry.

Boken for ner från sängen med en ljudlig duns och manövrerade sig snabbt tvärs över golvet. Harry följde smygande efter den. Boken gömde sig i det mörka utrymmet under hans skrivbord. Harry kastade sig ner på alla fyra medan han bad en tyst bön om att hela familjen Dursley fortfarande skulle sova tungt. Så sträckte han ut handen efter den.

”Aj!”

Boken slog igen om hans fingrar och flaxade sedan förbi honom, fortfarande på högkant. Harry kravlade runt, slängde sig framåt och lyckades få den att ligga platt. Morbror Vernon utstötte en hög, sömnig grymtning i rummet bredvid.

Hedwig och Errol såg intresserat på medan Harry klämde fast den kämpande boken i famnen och skyndade fram till byrån, där han fann ett bälte som han spände hårt runt den. Monsterboken skakade ursinnigt, men kunde varken flaxa eller klicka längre, så Harry slängde ner den på sängen och sträckte sig efter Hagrids kort.

Käre Harry!

Hjärtliga gratulationer på födelsedan!

Jag tror du kan få nytta av den här nästa skolår. Mer säjer jag inte nu. Ska berätta för dej när vi ses.

Hoppas mugglarna e hyggliga mot dej.

Ha de bra.

Hagrid

Harry tyckte det var olycksbådande att Hagrid trodde att en bok som bets skulle komma till nytta, men han ställde upp Hagrids gratulationskort bredvid de andra, medan han log bredare än någonsin. Nu var det bara brevet från Hogwarts kvar.

Harry, som lade märke till att det var lite tjockare än vanligt, slet upp kuvertet och drog ut den första pergamentsidan. Där stod:

Käre mr Potter!

Var vänlig notera att det nya skolåret börjar den första september. Hogwartsexpressen avgår från King’s Cross Station, perrong nio och trekvart, klockan elva.

Tredjeårseleverna har tillstånd att besöka byn Hogsmeade vissa helger. Var vänlig ge den bifogade tillståndsblanketten till er förälder eller förmyndare för underskrift.

En lista på böcker för nästa år bifogas.

Med vänlig hälsning

Professor M. McGonagall

Biträdande rektor





Harry drog fram tillståndsblanketten för Hogsmeade-besöken och tittade på den. Nu log han inte längre. Det skulle vara underbart att få lov att besöka Hogsmeade på helgerna; han visste att det enbart var en trollkarlsby, utan någon kontakt med mugglarvärlden. Han hade aldrig satt sin fot där tidigare. Men hur i all världen skulle han kunna övertala morbror Vernon och moster Petunia att skriva på blanketten?

Han tittade bort mot väckaruret. Klockan var nu två på natten.

Harry beslöt att inte bekymra sig för Hogsmeade-blanketten förrän han vaknade. Han kröp ner i sängen igen och sträckte upp handen för att kryssa över ännu en dag på kalendern som han hade gjort åt sig själv för att kunna räkna dagarna tills han fick återvända till Hogwarts igen. Sedan tog han av glasögonen och lade sig ner med ögonen fästa på de tre födelsedagskorten på sängbordet.

Även om Harry Potter var en högst ovanlig person, kände han sig i det ögonblicket precis lik alla andra – för första gången i sitt liv var han nämligen glad över att det var hans födelsedag.





2. Faster Marges stora misstag


Då Harry gick ner till frukosten nästa dag satt redan de tre medlemmarna i familjen Dursley runt köksbordet. De satt och tittade på teve, för Dudley hade fått en splitter ny teveapparat i välkomstpresent när han kom hem på sommarlovet, eftersom han hade klagat högljutt över den långa promenaden mellan kylskåpet och teven i vardagsrummet. Dudley hade tillbringat största delen av sommaren i köket med sina små grisögon klistrade vid skärmen och alla fem hakorna guppande medan han oavbrutet glufsade i sig en massa mat.

Harry slog sig ner mellan Dudley och morbror Vernon, en stor, fläskig man med nästan ingen hals och yvig mustasch. Ingen i familjen gratulerade Harry på födelsedagen; de visade inte ens något tecken på att de hade sett honom komma in i rummet, men Harry var alldeles för van vid det för att bry sig. Han rostade lite bröd åt sig och vände sedan uppmärksamheten mot nyhetsuppläsaren på teve, som var halvvägs genom rapporten om en förrymd fånge.

” ... allmänheten varnas för att Black är beväpnad och ytterst farlig. En särskild direktlinje har inrättats, och minsta skymt av Black bör omedelbart rapporteras.”

”De behöver då inte varna oss för en sån typ som den där”, fnös morbror Vernon och stirrade på fången över kanten på sin tidning. ”Titta bara så han ser ut, den smutsiga dagdrivaren! Titta på hans hår!”

Han kastade en elak blick på Harry, vars rufsiga hår alltid hade varit en nagel i ögat på morbror Vernon. Men jämförd med mannen som visades på teveskärmen kände sig Harry riktigt välvårdad; mannen hade ett magert ansikte omgivet av tovigt hoptrasslat hår som hängde ända ner till armbågen på honom.

Nyhetsuppläsaren hade åter dykt upp i rutan.

”Lantbruks- och fiskeriministeriet tillkännager i dag ...”

”Vänta nu!” röt morbror Vernon och stirrade ilsket på nyhetsuppläsaren. ”Du glömde att tala om för oss varifrån fången har rymt! Vad ska det annars tjäna till? Den där galningen skulle ju kunna vara på väg uppför vår gata i detta ögonblick!”

Moster Petunia, som var benig och hade hästansikte, snurrade hastigt runt och kikade ivrigt ut genom köksfönstret. Harry visste att moster Petunia skulle bli överförtjust över att få tillfälle att ringa larmcentralens direktlinje. Hon var världens nyfiknaste kvinna och tillbringade större delen av sin tid med att spionera på sina tråkiga, laglydiga grannar.

”När ska de nånsin lära sig att hängning är enda sättet att handskas med såna där människor?” sade morbror Vernon och dunkade sin stora röda knytnäve i bordet.

”Du har alldeles rätt”, sade moster Petunia, som fortfarande stod och kikade in genom grannens rosenbönor.

Morbror Vernon drack ur resten av sitt te, kastade en blick på klockan och tillade:

”Jag måste ge mig i väg ögonaböj, Petunia. Marges tåg kommer in klockan tio.”

Harry, vars tankar hade befunnit sig en trappa upp hos etuiet med utrustning för kvastskaftsvård, återfördes till jorden med en obehaglig duns.

”Faster Marge?” stötte han fram. ”Inte ska väl h-hon komma hit?”

Faster Marge var morbror Vernons syster. Trots att hon inte var någon direkt släkting till Harry (vars mamma hade varit moster Petunias syster), hade han varit tvungen att kalla henne ”faster” i hela sitt liv. Faster Marge bodde på landet, i ett hus med stor trädgård, där hon födde upp bulldoggar. Hon stannade inte över särskilt ofta hos Dursleys, för hon stod inte ut med att lämna sina älskade hundar, men Harry hade vart och ett av hennes tidigare besök i fruktansvärt tydligt minne.

På Dudleys femårskalas hade faster Marge smällt Harry över smalbenen med sin käpp för att hindra honom från att vinna över Dudley i ”Hela havet stormar”. Några år senare hade hon dykt upp med en datoriserad robot åt Dudley och en ask hundkex åt Harry. Vid hennes senaste besök, året innan Harry hade börjat på Hogwarts, råkade han av misstag trampa hennes älsklingshund på tassen. Ripper jagade ut Harry i trädgården och upp i ett träd, där han fick sitta tills långt efter midnatt eftersom faster Marge vägrade att kalla tillbaka hunden innan dess. Minnet av den händelsen fick fortfarande Dudleys ögon att tåras av skratt.

”Marge ska vara här en vecka”, brummade morbror Vernon ilsket. ”Och på tal om det”, sade han och pekade hotfullt med ett tjockt finger på Harry, ”behöver vi klargöra ett par saker innan jag åker och hämtar henne.”

Dudley flinade förtjust och tog blicken från teverutan. Att se Harry bli åthutad av morbror Vernon var hans största nöje.

”För det första ska du tala till faster Marge i hövlig ton”, grymtade morbror Vernon.

”Javisst”, sade Harry bittert, ”om hon också talar hövligt till mig.”

”För det andra”, fortsatte morbror Vernon och låtsades som om han inte hade hört Harrys svar, ”eftersom faster Marge inte vet nånting om din avvikande karaktär, vill jag inte ha några ... några konstigheter medan hon är här. Du uppför dig ordentligt, förstått?”

”Ja, det ska jag, om hon också gör det”, sade Harry sammanbitet.

”Och för det tredje”, sade morbror Vernon medan hans små, elaka ögon smalnade till springor i det stora, blodröda ansiktet, ”har vi sagt till Marge att du går på Sankt Brutus säkerhetsanstalt för hopplöst kriminella pojkar.”

”Va?” skrek Harry.

”Och du håller dig till den förklaringen, pojk, annars blir det synd om dig”, fräste morbror Vernon.

Harry satt där vit i ansiktet av ursinne och stirrade på morbror Vernon. Han trodde nästan inte sina öron. Faster Marge skulle komma och stanna en hel vecka – det var den värsta födelsedagspresent familjen Dursley någonsin hade gett honom, till och med värre än den gången han hade fått morbror Vernons gamla avlagda strumpor.

”Då så, Petunia”, sade morbror Vernon och reste sig mödosamt. ”Då åker jag i väg till stationen. Har du lust att följa med, Duddypojken?”

”Nej”, sade Dudley, som hade vänt sig mot teven igen, eftersom morbror Vernon var färdig med sina hotelser mot Harry.

”Duddy måste göra sig fin när hans faster kommer på besök”, sade moster Petunia och smekte Dudleys tjocka blonda hår. ”Mamsen har köpt honom en stilig ny fluga.”

Morbror Vernon klappade Dudley på hans fläskiga axel.

”Vi ses om en liten stund”, sade han och lämnade köket.

Harry, som hade suttit i något slags skräckslagen dvala, fick plötsligt en idé. Han lämnade sin halvätna smörgås, reste sig hastigt upp från bordet och följde efter morbror Vernon till ytterdörren.

Morbror Vernon höll på att dra på sig sin biljacka.

”Du ska inte tro att du får följa med”, snäste han då han vände sig om och fick syn på Harry, som stod där och betraktade honom.

”Det har jag heller inte den minsta lust till”, sade Harry kyligt. ”Jag vill bara fråga om en sak.”

Morbror Vernon såg misstänksamt på honom.

”Tredjeårseleverna på Hog... på min skola kan få tillåtelse att besöka byn ibland”, sade Harry.

”Än sen då?” fräste morbror Vernon och tog ner bilnycklarna från en krok bredvid dörren.

”Jag vill bara be dig att skriva under tillståndsblanketten”, sade Harry hastigt.

”Och varför skulle jag göra det?” frågade morbror Vernon hånfullt.

”Jo, alltså”, sade Harry och valde nästa ord med omsorg, ”det måste ju bli ganska svårt för mig att låtsas för faster Marge att jag går på den där anstalten, vad den nu hette ...”

”Sankt Brutus säkerhetsanstalt för hopplöst kriminella pojkar!” röt morbror Vernon, och Harry hörde till sin belåtenhet en tydlig ton av panik i hans röst.

”Just så var det, ja”, sade Harry och såg lugnt upp i morbror Vernons stora, högröda ansikte. ”Det är en hel del att komma ihåg och jag måste ju få det att låta övertygande, eller hur? Vad händer om jag råkar försäga mig?”

”DÅ KOMMER JAG ATT GÖRA MOS AV DIG, DET KAN JAG FÖRSÄKRA!” vrålade morbror Vernon och kom emot Harry med höjd knytnäve. Men Harry vek inte undan.

”Att göra mos av mig kan inte få faster Marge att glömma det som jag skulle kunna avslöja för henne”, sade han bistert.

Morbror Vernon hejdade sig, med knytnäven fortfarande höjd och ansiktet förvridet i en otäck grimas.

”Men om du skriver under tillståndsblanketten”, fortsatte Harry hastigt, ”svär jag på att jag ska komma ihåg vilken anstalt jag går på, och jag ska uppföra mig som en mugg... som om jag var helt normal.”

Harry kunde se att morbror Vernon tänkte över förslaget, fastän hans tänder var blottade och en blodåder bultade häftigt i tinningen på honom.

”Som du vill”, fräste han till sist. ”Jag kommer att övervaka ditt uppförande noga under Marges besök. Om du gör som jag har sagt och håller dig till historien tills det är över, ska jag skriva under din förbannade blankett.”

Han vände på klacken, ryckte upp ytterdörren och smällde igen den så hårt att en av de små glasrutorna upptill föll ut.

Harry gick inte tillbaka till köket. Han gick upp till sitt sovrum på övervåningen. Om han skulle uppföra sig som en äkta mugglare kunde han lika gärna börja nu. Långsamt och bedrövat samlade han ihop alla presenterna och födelsedagskorten och gömde dem under en lös golvbräda tillsammans med sina hemuppgifter. Sedan gick han fram till Hedwigs bur. Errol verkade ha hämtat sig. Han och Hedwig satt båda och sov, med huvudet under vingen. Harry suckade och petade sedan på dem så att de vaknade.

”Hedwig, du måste ge dig i väg härifrån och stanna borta en vecka”, sade han dystert. ”Flyg hem med Errol. Ron kommer säkert att se efter dig. Och titta inte på mig så där ...” Hedwigs stora bärnstensfärgade ögon var förebrående. ”Det är inte mitt fel. Det är min enda chans att få lov att besöka Hogsmeade tillsammans med Ron och Hermione.”

Tio minuter senare susade Errol och Hedwig (som hade ett meddelande till Ron fastbundet vid ena benet) ut genom fönstret och försvann utom synhåll. Harry, som nu kände sig djupt nedslagen, stoppade undan den tomma buren i garderoben.

Men han hann inte grubbla länge över sin olycka. Bara en kort stund efteråt skrek moster Petunia nerifrån trappan att han skulle komma och göra sig klar att hälsa gästen välkommen.

”Gör nånting åt ditt hår!” fräste moster Petunia då han kom ner i hallen.

Harry kunde inte förstå varför han skulle försöka få håret att ligga slätt. Faster Marge älskade att kritisera honom, och ju mer ovårdad han såg ut, desto gladare skulle hon bli.

Alldeles för snart ljöd knastrandet av grus utanför då morbror Vernons bil rullade in på uppfarten. Sedan hörde man bildörrar smälla igen och steg på trädgårdsgången.

”Öppna dörren!” väste moster Petunia åt Harry.

Med tungt hjärta sköt Harry upp dörren.

På tröskeln stod faster Marge. Hon var mycket lik morbror Vernon, stor och fläskig och högröd i ansiktet. Hon hade till och med en mustasch, även om den inte var lika yvig som hans. I ena handen höll hon en jättelik resväska, och under den andra armen bar hon en gammal och argsint bulldogg.

”Var är min Duddyponke?” vrålade faster Marge. ”Var är mitt hjärtegull, min söta lilla brorson?”

Dudley kom vaggande ut i hallen. Hans blonda hår lågt tätt slickat på det tjocka huvudet, och den nya flugan var knappt synlig under hans många hakor.

Faster Marge slängde resväskan rakt i magen på Harry så att han tappade andan och drog sedan till sig Dudley, omfamnade honom hårt med sin fria arm och planterade en smällande kyss på hans kind.

Harry visste mycket väl att Dudley bara fann sig i faster Marges kramar därför att han fick bra betalt för det. Och mycket riktigt: när de gjorde sig fria från varandra kramade Dudley en frasande tjugopundssedel i sin feta näve.

”Petunia!” hojtade faster Marge och stegade förbi Harry som om han var en klädhängare.

Faster Marge och moster Petunia kysste varandra, eller rättare sagt, faster Marge stötte sitt väldiga käkparti mot moster Petunias magra kindben.

Nu kom morbror Vernon in och stängde dörren med ett jovialiskt leende.

”Vill du ha en kopp te, Marge?” frågade han. ”Och vad vill Ripper ha?”

”Ripper kan dricka lite te från mitt fat”, sade faster Marge då de alla troppade i väg ut i köket och lämnade Harry ensam i hallen med resväskan.

Men Harry klagade inte. Varje förevändning för att slippa vara med faster Marge var lika välkommen, så han började släpa upp väskan till gästrummet på övervåningen. Han tog så lång tid på sig som möjligt.

När han till sist måste gå ner till köket satt faster Marge och drack te med fruktkaka till. Ripper lapade högljutt från en skål i hörnet. Harry såg att moster Petunia ryckte till då hon såg hur stänk av te och hundsaliv sölade ner hennes fläckfria golv. Moster Petunia avskydde djur.

”Vem ser efter de andra hundarna, Marge?” frågade morbror Vernon.

”Å, jag har överste Fubster som sköter om dem åt mig”, trumpetade faster Marge. ”Han är pensionerad nu, det är bra för honom att ha nånting att göra. Men jag kunde inte lämna stackars gamle Ripper. Han längtar så efter mig när jag är borta från honom.”

Ripper började morra igen då Harry slog sig ner. Det fick faster Marge att för första gången rikta sin uppmärksamhet mot Harry.

”Jaså!” utbröt hon strängt. ”Är du fortfarande kvar här?”

”Ja”, sade Harry.

”Låt bli att säga ’ja’ till mig i den där oförskämda tonen”, brummade faster Marge ilsket. ”Det är förbaskat snällt av Vernon och Petunia att behålla dig hos sig. Själv skulle jag inte ha gjort det. Du skulle ha åkt raka vägen till ett barnhem om du hade dumpats på min dörrtröskel.”

Harry höll på att spricka av lust att säga att han långt hellre ville bo på ett barnhem än här hos familjen Dursley, men tanken på tillståndsblanketten avhöll honom. Han tvingade ansiktet till ett plågsamt leende.

”Sitt inte och flina så där tillgjort åt mig!” sade faster Marge med sin dånande röst. ”Jag kan se att du inte har blivit ett dugg bättre sen jag såg dig sist. Jag hade hoppats att skolan skulle banka i dig lite vett och disciplin.” Hon tog en stor klunk te, torkade av mustaschen och sade: ”Vart är det nu ni har skickat honom, Vernon?”

”Sankt Brutus”, kom svaret omedelbart från morbror Vernon. ”Det är en förstklassig institution för hopplösa fall.”

”Jag förstår”, sade faster Marge. ”Använder de käppen till bestraffning på Sankt Brutus, pojk?” röt hon tvärs över bordet.

”Öh ...”

Morbror Vernon nickade barskt bakom ryggen på faster Marge.

”Ja”, sade Harry. Och eftersom han kände att han lika väl kunde spela sin roll ordentligt, tillade han: ”Hela tiden.”

”Utmärkt”, sade faster Marge. ”Jag har inget till övers för det här daltandet och allt dumt svammel om att man inte ska slå dem som förtjänar det. Ett rejält kok stryk är vad som behövs i nittionio fall av hundra. Har du ofta fått smaka käppen?”

”O, ja”, sade Harry, ”massvis med gånger.”

Faster Marge knep ihop ögonen.

”Jag gillar fortfarande inte din ton, pojk”, sade hon. ”Om du kan tala om dina bestraffningar på det där lättfärdiga sättet, är det tydligt att de inte pryglar dig tillräckligt hårt. Petunia, om jag var du, skulle jag skriva och klaga. Göra det helt klart för dem att du tillstyrker ytterst hårda straffmetoder när det gäller den här pojken.”

Kanske morbror Vernon blev rädd för att Harry skulle bryta deras överenskommelse, för han skyndade sig att byta samtalsämne.

”Hörde du nyheterna i morse, Marge? Vad anser du om den där förrymda fången?”

Medan faster Marge började göra sig hemmastadd kom Harry på sig själv med att nästan längta efter livet på Privet Drive nummer fyra utan henne. Morbror Vernon och moster Petunia uppmanade för det mesta Harry att hålla sig ur vägen för dem, vilket han mer än gärna gjorde. Faster Marge däremot ville ha Harry under uppsikt varenda minut, så att hon kunde komma med högröstade förslag om hur han skulle bättra sig.

Hon älskade att jämföra Harry med Dudley och fann stort nöje i att köpa dyra presenter åt Dudley medan hon blängde på Harry, som om hon ville utmana honom till att fråga varför inte han också hade fått en present. Hon kom dessutom med dystra antydningar om varför Harry var en så otillräcklig person.

”Du får inte förebrå dig själv för hur pojken har utvecklats, Vernon”, sade hon vid lunchen den tredje dagen. ”Om det finns nånting ruttet inuti en person, är det ingen som kan göra nånting åt det.”

Harry försökte koncentrera sig på maten, men händerna darrade och det började hetta i ansiktet av ilska. Kom ihåg tillståndsblanketten, sade han till sig själv. Tänk på Hogsmeade. Säg ingenting. Res dig inte upp ...

Faster Marge sträckte sig efter sitt vinglas.

”Det är en av grundreglerna vid avel”, sade hon. ”Man ser det hela tiden hos hundar. Om det är nåt fel på hyndan, blir det också nåt fel på valpen ...”

I samma ögonblick exploderade vinglaset som faster Marge höll i handen. Glasskärvorna flög åt alla håll och faster Marge spottade och blinkade medan det droppade från hennes stora rödmosiga ansikte.

”Marge!” skrek moster Petunia gällt. ”Marge, gjorde du dig illa?”

”Ingenting att oroa sig för”, grymtade faster Marge och torkade sig i ansiktet med servetten. ”Jag måste ha klämt till för hårt om det. Samma sak hände då jag var hemma hos överste Fubster häromdagen. Du behöver inte bekymra dig över det, Petunia. Jag har bara ett mycket fast grepp ...”

Men både moster Petunia och morbror Vernon tittade misstänksamt på Harry, så han beslöt att det var bäst att strunta i efterrätten och fly från bordet så fort han kunde.

Ute i hallen lutade han sig mot väggen och andades djupt. Det var länge sedan han hade tappat självkontrollen och fått någonting att explodera. Han fick inte låta det hända igen.

Hogsmeade-blanketten var inte det enda som stod på spel – om han fortsatte på samma vis, skulle han få problem med Trolldomsministeriet.

Harry var fortfarande en omyndig trollkarl, och enligt trollkarlslagen var han förbjuden att utöva magi utanför skolan. Hans straffregister var inte heller alldeles rent. Så sent som förra sommaren hade han fått en officiell varning, som hade gjort det helt klart att om Ministeriet fick nys om några fler trollkonster på Privet Drive, skulle Harry riskera att bli relegerad från Hogwarts.

Han hörde att de andra började resa sig från bordet, så han skyndade sig upp på övervåningen för att inte komma i vägen för någon.

Harry tog sig igenom de följande tre dagarna genom att tvinga sig att tänka på sin handbok i kvastskötsel så snart faster Marge började hacka på honom. Det fungerade riktigt bra, även om hans tankekoncentration gav honom ett glasartat utseende, vilket fick faster Marge att ge uttryck åt uppfattningen att han var lätt efterbliven.

Sent omsider kom äntligen den sista kvällen av faster Marges besök. Moster Petunia lagade en utsökt middag och morbror Vernon korkade upp åtskilliga vinbuteljer. De klarade sig hela vägen genom soppan och laxen utan att nämna några av Harrys alla fel och brister. Under efterrätten, som utgjordes av citronmarängpaj, tråkade morbror Vernon ut dem allesammans med ett långt anförande om sitt bolag, Grunnings, som tillverkade borrar. Sedan kokade moster Petunia kaffe och morbror Vernon tog fram en flaska konjak.

”Får jag fresta dig med ett glas, Marge?”

Faster Marge hade redan druckit ganska mycket vin. Hennes stora ansikte var blossande rött.

”Bara ett litet ett i så fall”, skrockade hon. ”Fyll på lite mer än så ... lite till ... så där ja, tack.”

Dudley höll på att äta sin fjärde bit av pajen. Moster Petunia läppjade på sitt kaffe med spretande lillfinger. Harry önskade bara att få försvinna upp på sitt rum, men när han mötte morbror Vernons ilskna små ögon förstod han att han var tvungen att sitta kvar.

”Aah”, sade faster Marge och smackade med läpparna. Hon satte ifrån sig det tomma konjaksglaset på bordet igen. ”En fantastiskt god middag, Petunia. I vanliga fall blir det bara lite upptinad färdigmat åt mig själv på kvällen. Så blir det när man har tolv hundar att sköta ...” Hon rapade eftertryckligt och klappade sin omfångsrika, tweedklädda mage. ”Ursäkta mig. Men jag gillar verkligen att se en pojke i sund och hälsosam storlek”, fortsatte hon och blinkade åt Dudley. ”Du kommer att bli en rejält tilltagen karl, Duddypojken, precis som din pappa. Ja, jag tar gärna en liten klunk konjak till, Vernon ... Men han däremot ...”

Hon knyckte på huvudet mot Harry, som kände hur magen drog ihop sig. Handboken, tänkte han hastigt.

”Han ser ut som en elak liten puttefnask. Det händer med hundar också. Jag lät överste Fubster dränka en förra året. Ett råttliknande litet kräk. Svag. Degenererad.”

Harry försökte komma ihåg vad det stod på sidan tolv i boken. Trollformel för att råda bot på tröga motsolssvängar.

”Alltsammans ligger i generna, som jag sa häromdagen. Dåliga gener visar sig förr eller senare. Jag vill inte baktala din familj, Petunia ...” Hon klappade moster Petunias beniga hand med sin skyffelliknande näve. ”... Men din syster var ett ruttet ägg. Såna dyker upp i de bästa familjer. Sen rymde hon sin väg med en odåga och här sitter nu resultatet mitt framför oss.”

Harry stirrade ner i tallriken medan det ringde konstigt i öronen på honom. Ta ett stadigt grepp om änden på kvasten, tänkte han. Men han kunde inte komma ihåg vad som kom efter det. Faster Marges röst verkade borra sig in i honom som en av morbror Vernons drillborrar.

”Den där Potter, vad gjorde han egentligen? Det har ni aldrig talat om för mig”, fortsatte faster Marge med hög röst, medan hon grep tag i konjaksflaskan och spillde i lite mer i sitt glas och över bordduken.

Morbror Vernon och moster Petunia såg ytterst nervösa ut. Till och med Dudley tittade upp från sin paj för att stirra på föräldrarna.

”Han ... gjorde ingenting”, sade morbror Vernon med ett snett ögonkast på Harry. ”Han var arbetslös.”

”Precis vad jag hade väntat mig!” sade faster Marge. Hon tog en stor klunk konjak och torkade sig om hakan med ärmen. ”En betydelselös, oduglig, lat snyltare som ...”

”Det var han visst inte!” for det plötsligt ur Harry.

Det blev alldeles tyst vid bordet. Harry skakade i hela kroppen. Han hade aldrig känt sig så arg i hela sitt liv.

”MER KONJAK!” vrålade morbror Vernon, som hade blivit mycket blek. Han tömde flaskan i moster Marges glas. ”Och du där”, röt han åt Harry. ”Gå och lägg dig! Marsch i väg ...”

”Nej, Vernon”, hickade faster Marge och höll upp en hand i luften medan hon fäste sina små blodsprängda ögon på Harry. ”Fortsätt, pojk, fortsätt bara. Du är kanske stolt över dina föräldrar, va? Som lät sig dödas i en bilkrasch, de var väl berusade, kan man tro ...”

”De dog inte i en bilkrasch!” sade Harry, som utan att tänka på det hade rest sig från bordet.

”De dog i en bilkrasch, din otäcka lilla lögnare, och efterlämnade dig som en börda för sina hyggliga, hårt arbetande släktingar!” skrek faster Marge, som svällde av raseri. ”Du är en oförskämd, otacksam liten ...”

Men faster Marge upphörde plötsligt att tala. Ett ögonblick såg det ut som om orden hade svikit henne. Hon verkade svälla av outsäglig ilska – men svällandet slutade inte. Hennes stora rödmosiga ansikte började vidgas, hennes små ögon trängde ur sina hålor och munnen sträcktes ut så hårt i mungiporna att hon inte kunde få fram ett ljud. I nästa sekund sprängdes flera knappar loss från hennes tweedjacka och studsade plingande mot väggarna – hon blåstes upp som en enorm ballong, magen sprack fram under midjebandet i tweedkjolen och vartenda finger pöste upp som en salamikorv ...

”MARGE!” skrek morbror Vernon och moster Petunia i kör, då hela faster Marges kropp började höja sig ur stolen och upp mot taket.

Hon var alldeles klotrund nu, som en enorm livboj med grisögon. Händerna och fötterna stack ut på ett konstigt sätt och hon utstötte apoplektiska ploppande ljud medan hon svävade upp i luften. Ripper kom inrusande i rummet under vildsint skällande.

”NEEEEEEEJ!”

Morbror Vernon grep tag i faster Marges ena fot och försökte dra ner henne igen, men lyftes nästan själv från golvet. I nästa ögonblick hade Ripper tagit ett språng framåt och begravt tänderna i morbror Vernons ben.

Harry störtade ut ur matsalen innan någon hann hejda honom och satte kurs mot skrubben under trappan. Dörren for upp som genom ett trollslag då han kom fram till den. Efter bara några sekunder hade han släpat fram sin koffert till ytterdörren. Han rusade uppför trappan och kastade sig ner under sängen där han bände upp den lösa golvbrädan och grep tag i örngottet med alla böckerna och födelsedagspresenterna. Han ålade sig ut, slet till sig Hedwigs tomma bur ur garderoben och störtade tillbaka ner till kofferten, just som morbror Vernon kom utfarande ur matsalen med byxbenet i blodiga trasor.

”KOM TILLBAKA IN HIT!” röt han. ”KOM TILLBAKA OCH GÖR HENNE NORMAL IGEN!”

Men Harry hade gripits av blint raseri. Han sparkade upp kofferten, drog fram sin trollstav och riktade den mot morbror Vernon.

”Hon förtjänade det”, sade Harry och andades med flämtande andetag. ”Hon fick bara vad hon förtjänade. Håll dig undan från mig.” Han trevade bakom sig efter dörrvredet. ”Jag ger mig i väg”, sade Harry. ”Jag har fått nog.”

Och i nästa ögonblick var han ute på den mörka, tysta gatan med den tunga kofferten släpande efter sig och Hedwigs bur under armen.





3. Nattbussen


Harry hade hunnit flera gator bort innan han föll ihop på en låg mur i Magnoliagränden, flämtande av ansträngningen att släpa kofferten efter sig. Han satt alldeles stilla, medan ilskan forfarande sjöd inom honom, och lyssnade till det ursinniga bultandet från sitt hjärta.

Men efter tio minuter i ensamhet på den mörka gatan greps han av en ny känsla: panik. Hur man än valde att se på det hade han aldrig förr varit i en värre knipa. Han var ensam och utelämnad i den mörka mugglarvärlden, utan någonstans att ta vägen. Och det värsta av allt var att han just hade utövat verklig magi, vilket innebar att han nästan säkert skulle bli relegerad från Hogwarts. Han hade brutit så svårt mot lagen om restriktioner för omyndigas trolldomsutövning att representanter från Trolldomsministeriet borde komma susande efter honom redan i denna stund.

Harry ryste till och kastade en blick omkring sig i Magnoliagränden. Vad skulle hända med honom? Skulle han bli arresterad eller helt enkelt utstött ur trollkarlsvärlden? Han tänkte på Ron och Hermione medan hjärtat sjönk ännu djupare i bröstet på honom. Harry var säker på att Ron och Hermione skulle göra allt för att hjälpa honom nu, vare sig han var brottslig eller ej. Men de var utomlands båda två, och eftersom Hedwig var borta hade han ingen möjlighet att kontakta dem.

Inte hade han några mugglarpengar heller. Det fanns lite trollkarlsguld i börsen i botten på kofferten, men resten av förmögenheten efter hans föräldrar låg förvarad i ett valv i Gringotts Trollkarlsbank i London. Han skulle aldrig orka släpa kofferten hela vägen dit. Såvida inte ...

Han tittade ner på trollstaven som han fortfarande höll hårt i handen. Om han redan var relegerad (hans hjärta bultade plågsamt häftigt nu), kunde lite mer magi inte skada. Han hade osynlighetsmanteln som han ärvt av sin far ... Om han skulle ta och förtrolla kofferten så att den blev fjäderlätt, binda fast den vid kvasten, dra manteln över sig och flyga till London? Då kunde han ta ut resten av pengarna från bankvalvet och ... börja sitt liv som utstött.

Det var hemska framtidsutsikter, men han kunde inte bli sittande här på muren i all evighet, såvida han inte hade lust att försöka förklara för mugglarpolisen varför han var ute mitt i natten med en koffert fylld med trolldomsböcker och en kvast.

Harry öppnade kofferten igen och rotade runt i den på jakt efter osynlighetsmanteln. Men innan han hade hittat den rätade han plötsligt på sig och såg sig vaksamt omkring.

En konstigt stickande känsla i nacken hade gett Harry en förnimmelse av att vara iakttagen, men gatan såg ut att vara övergiven och det fanns inte ett ljus att se från något av de stora fyrkantiga husen.

Han böjde sig ner över kofferten, men reste sig ögonblickligen upp igen, med handen hårt om trollstaven. Han hade snarare anat än hört det: någon eller någonting stod och lurade i det smala utrymmet mellan garaget och staketet bakom honom.

Harry spejade genom mörkret i den svarta gränden. Om det åtminstone ville röra på sig så att han kunde se om det bara var en kringirrande katt eller ... någonting annat.

”Lumos”, mumlade Harry, och ett ljus dök upp i spetsen på hans stav och bländade honom nästan.

Han höll staven högt ovanför huvudet, och den skrovliga väggputsen på hus nummer två började plötsligt glimma. Garagedörren lystes upp, och mellan den och staketet kunde Harry helt tydligt se den hukande konturen av någonting mycket stort med enorma, glänsande ögon.

Harry tog ett steg bakåt. Hans ben slog emot kofferten, han snubblade över den och trillade baklänges. Trollstaven flög ur handen på honom då han försökte hejda fallet genom att svepa ut med ena armen, och sedan landade han med en hård duns i rännstenen.

Det hördes ett öronbedövande pang och Harry satte händerna för ögonen för att skydda dem mot ett plötsligt bländande ljus.

Med ett högt skrik rullade han upp på trottoaren igen, precis i sista ögonblicket. En sekund senare bromsade ett fordon med jättelika hjul och enorma framlyktor gnisslande in där Harry just hade legat.

När han höjde på huvudet såg han att hjulen och framlyktorna satt på en trippeldäckad, ilsket lilafärgad buss som hade dykt upp ur tomma luften. Ovanför framrutan stod det med guldbokstäver: Nattbussen.

En bråkdels sekund undrade Harry om han hade blivit konstig i huvudet då han föll. Sedan hoppade en konduktör i mörklila uniform ut ur bussen och började ett litet anförande med hög röst rakt ut i natten.

”Välkommen till Nattbussen, nödhjälpstransport för vilsekomna häxor eller trollkarlar. Ni behöver bara sticka ut handen med trollstaven och hoppa på bussen, så kan vi köra er varthelst ni vill. Jag heter Stan Shunpike och jag är er konduktör i kvä...”

Konduktören avbröt sig tvärt. Han hade just fått syn på Harry som fortfarande satt på marken. Harry högg tag i sin trollstav igen och kravlade sig upp på benen. Då han kom närmare såg han att Stan Shunpike bara var några få år äldre än han själv, arton eller högst nitton år, med stora, utstående öron och fullt med finnar i ansiktet.

”Va gjorde du för nåt där nere?” sade Stan och lät inte längre så yrkesmässig.

”Jag ramlade omkull”, sade Harry.

”Va skulle de va bra för?” flinade Stan.

”Jag gjorde det inte med flit”, sade Harry förargat.

Ena byxknät var sönderrivet, och han blödde i handen som han hade svept ut med för att hejda fallet. Han kom plötsligt ihåg varför han hade trillat omkull och vände sig hastigt om för att stirra på gränden mellan garaget och staketet. Nattbussens strålkastare fick den att bada i ljus, och den var tom.

”Va glor du på?” sade Stan.

”Det var nån stor sak där”, sade Harry och pekade osäkert in mot tomrummet mellan garaget och staketet. ”Som en hund ... men jättestor och kompakt ...”

Harry såg sig om på Stan, som stod och gapade med halvöppen mun. Han kände sig illa till mods då han såg hur Stan stirrade på honom. Det var ärret i pannan han hade fått syn på.

”Va e de där för nåt du har i pannan?” frågade Stan tvärt.

”Ingenting”, svarade Harry hastigt och plattade till luggen över ärret. Om Trolldomsministeriet letade efter honom, ville han inte göra det alltför lätt för dem.

”Va heter du?” envisades Stan.

”Neville Longbottom”, sade Harry, som bara slungade ut det första namn han kom att tänka på. ”Och ... och vad var det nu du sa om den här bussen?” fortsatte han hastigt i hopp om att kunna avleda Stan. ”Sa du att den kör vart som helst?”

”Japp”, sade Stan stolt, ”vart du än vill komma, så länge som de e på landbacken. Den duger inte å köra me under vattnet. Hörru, de stämmer väl att du vifta åt oss å stanna, va?” sade han och såg åter misstänksam ut. ”Stack ut staven å så, va?”

”Javisst”, sade Harry snabbt. ”Kan du säga hur mycket det skulle kosta att komma till London?”

”Elva siklar”, sade Stan, ”men för fjorton fåru varm choklad å för femton fåru en varmvattensflaska å en tandborste i vicken färg du vill ha.”

Harry rotade runt i kofferten igen, drog fram pengarna och stack några silvermynt i handen på Stan. Med Stans hjälp hivade han sedan upp kofferten i bussen, med Hedwigs bur balanserande ovanpå.

Det fanns inga säten, utan i stället stod det ett halvt dussin mässingssängar bredvid de gardinförsedda fönstren. I vägghållare bredvid varje säng brann det levande ljus som lyste upp bussens träpaneler. En spinkig liten trollkarl i nattmössa längst bak i bussen mumlade i sömnen: ”Inte nu, tack, jag håller just på att salta in sniglar.” Han vände sig på sidan och sov vidare.

”Du kan ta den här sängen”, viskade Stan och sköt in Harrys koffert under sängen alldeles bakom föraren, som satt i en fåtölj framför ratten. ”De här e våran chaufför, Ernie Prang. De här e Neville Longbottom, Ern.”

Ernie Prang, en äldre trollkarl med mycket tjocka glasögon nickade till Harry, som nervöst slätade till luggen över pannan igen och slog sig ner på sin säng.

”Då kan du sätta full fräs igen, Ern”, sade Stan och satte sig i fåtöljen bredvid Ernies.

Det hördes återigen ett väldigt pang, och i nästa ögonblick fann sig Harry liggande platt på rygg, slungad bakåt av Nattbussens fruktansvärda hastighet. Han drog sig upp i sittande ställning igen. När han stirrade ut genom fönstret såg han att de nu rullade fram på en helt annan gata. Stan verkade ha mycket roligt åt Harrys häpna ansiktsuttryck.

”De va här vi va innan du vifta åt oss å stanna”, sade han. ”Var e vi, Ern? Nånstans i Wales?”

”Öh”, sade Ernie.

”Hur kommer det sig att inte mugglarna hörde bussen?” sade Harry.

”Dom där!” utbrast Stan föraktfullt. ”Dom kan ju inte lyssna ordentligt. Dom kan inte titta efter ordentligt heller. Såna som dom lägger aldrig märke till nånting.”

”De e bäst du går å väcker madam Marsh, Stan”, sade Ern. ”Vi e framme i Abergavenny om en minut.”

Stan gick förbi Harrys säng och försvann uppför en smal trätrappa. Harry satt fortfarande och tittade ut genom fönstret. Han kände sig mer och mer nervös. Ernie verkade inte ha lärt sig hur man sköter en ratt. Nattbussen for hela tiden upp på trottoaren, men den körde inte på någonting. Rader av lyktstolpar, brevlådor och soptunnor hoppade ur vägen för den då den närmade sig och återvände till sina platser när den väl hade passerat.

Stan kom nerför trappan igen, följd av en häxa som var svagt grön i ansiktet. Hon hade en resmantel svept omkring sig.

”Då är vi framme, madam Marsh”, sade Stan glatt när Ernie tvärbromsade så att sängarna gled en halv meter längre fram i bussen.

Madam Marsh tryckte en näsduk mot munnen och gick på vingliga ben nerför trappan. Stan slängde ut hennes väska efter henne och tryckte igen dörrarna. Det hördes på nytt ett högt pang, och de dundrade vidare nerför en smal landsväg med träd som flög ur vägen för dem.

Det var helt omöjligt för Harry att sova. Även om han inte hade befunnit sig i en buss som ideligen skrällde högt och hoppade femton mil i taget, hade det varit omöjligt. Han fick ont i magen då han började fundera över vad som skulle ske med honom, och han undrade om Dursleys hade lyckats få ner faster Marge från taket än.

Stan hade vecklat ut ett nummer av The Daily Prophet och läste nu med tungan mellan tänderna. En stor bild av en man med insjunket ansikte och långt, tovigt hår blinkade långsamt mot Harry från första sidan. Han såg egendomligt bekant ut.

”Den där mannen!” utbrast Harry och glömde ett ögonblick sina egna bekymmer. ”Han var på nyheterna i mugglarteve!”

Stanley vände på tidningen och tittade på första sidan. Han skrockade lätt.

”Sirius Black”, sade han och nickade. ”De e klart att dom prata om han på mugglarnyheterna, Neville. Var har du hållit hus egentligen?”

Han skrattade lite överlägset när han såg det oförstående uttrycket i Harrys ansikte. Sedan rev han loss förstasidan och räckte den till honom.

”Du borde läsa tidningarna lite oftare, Neville.”

Harry höll upp tidningssidan mot ljuslågan och läste:



BLACK FORTFARANDE PÅ FRI FOT

Sirius Black, förmodligen den mest ökände fånge som någonsin suttit fängslad på Azkabans fästning, gäckar fortfarande alla försök att gripa honom. Det bekräftades av Trolldomsministeriet i dag.

”Vi gör allt vi kan för att infånga Black”, sade trolldomsminister Cornelius Fudge i morse, ”och vi ber trollkarlssamfundet att försöka bevara sitt lugn.”

Fudge har kritiserats av en del medlemmar i Internationella trollkarlsförbundet för att han informerat mugglarnas premiärminister om krisen.

”Jag var faktiskt tvungen att göra det, förstår ni väl”, sade en irriterad Fudge. ”Black är en galning. Han utgör en fara för alla och envar som korsar hans väg, trollkarlar så väl som mugglare. Premiärministern har gett mig sitt ord på att han inte ska avslöja Blacks sanna identitet för någon. Och handen på hjärtat – vem skulle tro honom, om han gjorde det?

Medan mugglarna har fått veta att Black är beväpnad med en pistol (ett slags trollstav av metall som mugglare använder till att döda varandra med), lever trollkarlsvärlden i fruktan för en likadan massaker som den för tolv år sedan, då Black mördade tretton människor med en enda förbannelse.”

Harry såg in i Sirius Blacks djupt liggande ögon, den enda delen av det insjunkna ansiktet som verkade levande. Harry hade aldrig mött en vampyr, men han hade sett bilder av dem på lektionerna i försvar mot svartkonster, och Black med sin vaxbleka hy såg precis ut som en sådan.

”Visst ser han hemsk ut, va?” sade Stan, som hade väntat på att Harry skulle läsa färdigt.

”Mördade han tretton människor?” frågade Harry och räckte tillbaka tidningssidan till Stan. ”Med en enda förbannelse?”

”Japp”, sade Stan. ”Inför vittnen å allt. Mitt på ljusa dan. De blev ett väldigt ståhej om saken, visst blev de, Ern?”

”Jajamän”, sade Ernie dystert.

Stan svängde runt i fåtöljen med händerna på ryggstödet för att bättre kunna se på Harry.

”Black va en stor anhängare till Du-vet-vem”, sade han.

”Vad då, till Voldemort?” sade Harry utan att tänka.

Till och med finnarna bleknade i ansiktet på Stan, och Ernie ryckte till så hårt i ratten att en hel bondgård måste hoppa åt sidan för att undvika bussen.

”Eru inte riktigt klok?” tjöt Stan. ”Varför saru hans namn?”

”Förlåt”, sade Harry hastigt. ”Förlåt, jag ... jag glömde ...”

”Glömde!” sade Stan darrigt. ”Jösses, vicken hjärtklappning jag fick ...”

”Jaha ... så Black var alltså anhängare till Du-vet-vem?” sade Harry i ursäktande ton för att få Stan att fortsätta.

”Javisst”, sade Stan, som fortfarande gned sig för bröstet. ”Ja, de e riktigt. Han stod väldigt nära Du-vet-vem, säjer dom. Men den där gången då lille Harry Potter gav Du-vet-vem på nöten så ...”

Harry slätade nervöst till luggen över pannan igen.

”... spåra dom opp alla Du-vet-vems anhängare, visst va de så, Ern? Dom flesta förstod att spelet va förlorat när Du-vet-vem va borta, å dom överlämna sej stilla å lugnt. Men inte Sirius Black. Jag har hört att han skulle ha blitt näst högste man när Du-vet-vem kom till makten. Hur som helst så fick dom fast Black mitt på en gata fylld med mugglare å Black drog fram sin trollstav å sprängde halva gatan i luften. En trollkarl blev dödad tillsammans me ett dussin mugglare som stod i närheten. Hemskt, va? Å vet du va Black gjorde då?” fortsatte Stan i en dramatisk viskning.

”Vad då?” sade Harry.

”Skratta”, sade Stan. ”Han stod bara där å skratta. Å när förstärkningarna från Trolldomsministeriet nådde fram följde han me dom hur lugnt som helst medan han fortfarande skratta för full hals. För han e spritt språngande galen, eller hur, Ern? Visst e han galen?”

”Om han inte va de när han blev sänd till Azkaban, så e han de säkert nu”, sade Ernie med sin släpiga röst. ”Jag skulle då hellre spränga mej själv i luften än sätta min fot på de där stället. Men han förtjänar de ju ... efter va han gjorde ...”

”Dom hade ett fasligt besvär me å skyla över va som hade hänt, eller hur, Ern?” sade Stan. ”Hela gatan sprängd i bitar å alla dom där mugglarna som låg döda. Va sa dom hade hänt, Ern?”

”Gasexplosion”, grymtade Ernie.

”Å nu e han ute”, sade Stan och granskade tidningsbilden av Blacks utmärglade ansikte igen. ”De har väl aldrig vart nån som lyckats rymma från Azkaban förut, eller hur, Ern? Jag fattar inte hur han bar sej åt. Ruskigt, va? Fast jag tror inte han har nån chans mot dom där vakterna på Azkaban, eller va tror du, Ern?”

Ernie ryste plötsligt till.

”Kan du inte va snäll å prata om nåt annat, Stan. Dom där Azkabanvakterna ger mej stora skälvan.”

Stan lade motvilligt ifrån sig tidningen och Harry lutade sig åter mot fönstret i Nattbussen, missmodigare än någonsin. Han kunde inte låta bli att föreställa sig vad Stan skulle berätta för sina passagerare några nätter senare.

”Har ni hört va den där Harry Potter gjorde! Pumpa opp sin faster till en ballong! Vi hade me han här på Nattbussen, visst hade vi de, Ern? Han försökte smita ifrån alltihop ...”

Han, Harry, hade brutit mot trollkarlslagen precis som Sirius Black. Var uppblåsningsbesvärjelsen mot faster Marge illa nog för att få honom sänd till Azkaban? Harry kände inte till någonting om trollkarlsfängelset, även om alla han hade hört tala om det gjorde det i samma skräckslagna ton. Hagrid, skogvaktaren på Hogwarts, hade tillbringat två månader där så sent som förra året. Harry skulle aldrig glömma uttrycket av fasa i Hagrids ansikte när han fick veta vart han skulle. Och Hagrid var en av de modigaste personer Harry kände.

Nattbussen rullade vidare genom mörkret, medan buskar och trafikkoner, telefonhytter och träd spreds åt alla håll. Harry låg där nervös och olycklig på sin resårmadrass. Efter en stund kom Stan ihåg att Harry hade betalat för en kopp varm choklad men spillde ut alltihop över Harrys kudde då bussen tvärt förflyttade sig från Angelsey till Aberdeen. En efter en kom trollkarlar och häxor i nattrock och tofflor nerklivande från de övre våningsplanen för att stiga av. Allesammans såg mycket belåtna ut över att få lämna bussen.

Till sist var Harry den ende passageraren som var kvar.

”Då så, Neville”, sade Stan och slog ihop händerna. ”Var nånstans i London vill du stiga av?”

”Diagongränden”, sade Harry.

”Okej”, sade Stan. ”Håll i dej då ...”

Pang!

De dundrade fram längs Charing Cross Road. Harry satte sig upp och betraktade byggnader och bänkar som flyttade sig ur vägen för Nattbussen. Det var redan lite ljusare på himlen. Han skulle ligga lågt ett par timmar och därefter gå till Gringotts i samma stund banken öppnade. Sedan skulle han ge sig i väg – vart visste han inte.

Ernie tvärbromsade och Nattbussen stannade med en häftig sladd framför Den läckande kitteln, ett litet, förfallet värdshus, vars bakgård dolde den förtrollade porten till Diagongränden.

”Tack”, sade Harry till Ernie.

Han hoppade ut ur bussen och hjälpte Stan att lyfta ner kofferten och Hedwigs bur på trottoaren.

”Jaha”, sade Harry, ”hej då!”

Men Stan lyssnade inte på honom. Han stod kvar i dörröppningen till bussen och glodde stint bort mot ingången till Den läckande kitteln, som låg i halvmörker.

”Jaså, där är du, Harry”, sade en röst.

Innan Harry hann vända sig om kände han en hand på sin axel. I samma ögonblick ropade Stan:

”Jösses! Ern, kom hit! Kom hit!”

Harry tittade upp på ägaren till handen som vilade på hans axel och blev med ens alldeles iskall inombords – han hade gått rakt i armarna på självaste trolldomsministern, Cornelius Fudge.

Stan hoppade ner på trottoaren bredvid dem.

”Va va de ni kalla Neville för, herr minister?” frågade han upphetsat.

Fudge, en fetlagd liten man i en lång, kritstrecksrandig mantel, såg frusen och trött ut.

”Neville?” upprepade han frågande. ”Det här är Harry Potter.”

”Jag visste de!” skrek Stan förtjust. ”Ern! Ern! Gissa vem Neville e, Ern! De e Harry Potter! Jag kan se hans ärr!”

”Ja”, sade Fudge irriterat. ”Javisst, jag är mycket glad för att Nattbussen plockade upp Harry, men nu måste han och jag in på Den läckande kitteln, så ...”

Fudge tog ett fastare grepp om Harrys axel och förde honom utan vidare omsvep in i värdshuset. En krokryggig figur med en lykta dök fram genom dörren bakom bardisken. Det var Tom, den rynkige, tandlöse värden.

”Jaså, ni fick tag i honom, herr minister!” sade han. ”Kan jag bjuda på nåt? Öl? Konjak?”

”Kanske en kanna te”, sade Fudge, som ännu inte hade släppt taget om Harry.

Det hördes ett högt skrapande och flåsande bakom dem, och Stan och Ernie dök upp kånkande på Harrys koffert och Hedwigs bur. De såg sig upphetsat omkring.

”Varför sa du inte vem du va, Neville?” frågade Stan och log strålande mot Harry medan Ernies uggleliknande ansikte nyfiket kikade fram över hans ena axel.

”Och så vill vi gärna ha ett rum där vi kan talas vid privat, Tom”, sade Fudge spetsigt.

”Adjö”, sade Harry olyckligt till Stan och Ernie då Tom visade Fudge vägen ut till en gång som ledde bort från värdshusets bar.

”Hej då, Neville!” ropade Stan.

Fudge sköt Harry framför sig genom den trånga gången och de följde efter Toms lykta tills de kom fram till ett litet sällskapsrum. Tom knäppte med fingrarna, en brasa flammade upp i den öppna spisen och han drog sig bugande ut ur rummet.

”Sitt ner, Harry”, sade Fudge och visade på en stol vid brasan.

Harry satte sig och kände hur gåshuden spred sig uppför armarna trots värmen från elden. Fudge tog av sig sin kritstrecksrandiga mantel och slängde den åt sidan, hissade sedan upp sina buteljgröna byxben och slog sig ner mitt emot Harry.

”Jag är Cornelius Fudge, Harry. Trolldomsministern.”

Det visste förstås Harry redan. Han hade sett Fudge tidigare, men eftersom han den gången hade varit iförd sin fars osynlighetsmantel, behövde Fudge inte få veta det.

Värdshusvärden Tom dök åter upp med ett förkläde över nattskjortan och en bricka med te och tekakor. Han ställde ifrån sig brickan på ett bord mellan Fudge och Harry. Sedan gick han ut igen och stängde dörren efter sig.

”Jaha, Harry”, sade Fudge och hällde upp te. ”Du höll verkligen på att skrämma slag på oss allesammans, det kan jag tala om för dig. Att rymma från din mosters och morbrors hus på det viset! Jag började nästan tro ... Men du är oskadd, och det är det som är huvudsaken.”

Fudge bredde smör på en tekaka åt sig själv och sköt över fatet mot Harry.

”Ät lite, Harry, du ser ut som om du knappt orkar stå på benen. Men nu till saken ... Det gläder dig säkert att höra att vi har tagit itu med den beklagliga uppblåsningsbesvärjelsen mot miss Marjorie Dursley. Två agenter från Avdelningen för upphävande av oöverlagd magi skickades till Privet Drive för ett par timmar sen. De har punkterat miss Dursley och ruckat på hennes minne. Hon har ingen som helst hågkomst av händelsen. Så var det med den saken. Ingen skada skedd.”

Fudge log mot Harry över kanten på tekoppen. Han påminde mest om en farbror som granskar sin älsklingsbrorson. Harry kunde bara inte tro sina öron och öppnade munnen för att säga någonting. Men då han inte kunde komma på vad han skulle säga slöt han den igen.

”Å, du kanske oroar dig för din mosters och morbrors reaktion?” sade Fudge. ”Ja, jag ska inte förneka att de är oerhört arga, Harry, men de är villiga att ta tillbaka dig nästa sommar, bara du stannar på Hogwarts under jullovet och påsklovet.”

Harry återfick talförmågan.

”Jag stannar alltid på Hogwarts under julen och påsken”, sade han. ”Och jag vill aldrig nånsin mer tillbaka till Privet Drive.”

”Seså, seså, jag är säker på att du kommer att känna på ett annat sätt när du väl har lugnat dig lite”, sade Fudge i bekymrad ton. ”De är ju dina enda släktingar när allt kommer omkring. Jag är säker på att ni trots allt håller av varandra ... öh ... innerst inne.”

Harry brydde sig inte om att säga emot Fudge. Han väntade fortfarande på att få höra vad som skulle ske med honom nu.

”Så det enda som återstår”, sade Fudge och bredde smör på ännu en tekaka, ”det är att bestämma var du ska tillbringa de tre sista veckorna av sommarlovet. Jag föreslår att du tar ett rum här på Den läckande kitteln och ...”

”Vänta lite nu”, utbrast Harry. ”Hur blir det med mitt straff då?”

Fudge blinkade.

”Straff?”

”Jag bröt ju mot lagen!” sade Harry. ”Lagen om restriktioner för omyndigas trolldomsutövning!”

”Å, min käre gosse, inte tänker vi straffa dig för en sån liten småsak!” ropade Fudge och viftade otåligt med tekakan. ”Det var ju bara en olyckshändelse! Vi skickar inte folk till Azkaban bara för att de har råkat blåsa upp sina fastrar!”

Men det här stämde ju inte alls med Harrys tidigare erfarenheter av Trolldomsministeriet.

”Förra året fick jag en officiell varning bara för att en husalf förstörde en tårta i min morbrors hus!” sade Harry och rynkade pannan. ”Trolldomsministeriet gav besked om att jag skulle relegeras från Hogwarts om det förekom några flera trollkonster där hemma hos Dursleys!”

Om inte Harrys ögon bedrog honom såg Fudge plötsligt lite besvärad ut.

”Omständigheterna förändras, Harry ... Vi måste ta med i beräkningen ... under nuvarande förhållanden ... Du vill väl ändå inte bli relegerad?”

”Det är klart att jag inte vill”, sade Harry.

”Nå, men vad bråkar du om då?” sade Fudge med ett lätt skratt. ”Ta dig en tekaka nu, Harry, medan jag går och ser efter om Tom har ett ledigt rum åt dig.”

Fudge skyndade ut ur rummet och Harry stirrade efter honom. Det försiggick något mycket märkligt här. Varför hade Fudge stått och väntat på honom utanför Den läckande kitteln, om det inte var för att straffa honom för det han hade gjort? Och när Harry nu tänkte närmare på saken, så visst var det väl högst ovanligt att själva trolldomsministern engagerade sig i frågor om omyndigas trollkonster?

Fudge kom tillbaka, åtföljd av värdshusvärden Tom.

”Rum nummer elva är ledigt, Harry”, sade Fudge. ”Jag tror att du får det väldigt bekvämt där. Bara en enda sak, och jag är säker på att du förstår ... jag vill inte att du ska promenera omkring i mugglardelen av London. Håll dig till Diagongränden. Och du måste vara tillbaka här varje kväll innan det blir mörkt. Det förstår du säkert, inte sant? Tom har lovat att hålla ett öga på dig.”

”Okej”, sade Harry långsamt, ”men varför ...?”

”Vi vill ju inte tappa bort dig igen”, sade Fudge med ett hjärtligt skratt. ”Nej, nej ... det är bäst att vi vet precis var du är ... Jag menar ...” Fudge harklade sig högljutt och tog upp sin kritstrecksrandiga mantel. ”Ja, då måste jag ge mig i väg. Jag har massor att göra, förstår du.”

”Har ni kommit Black på spåren än?” frågade Harry.

Fudges fingrar fumlade med silverspännena i manteln.

”Förlåt, vad sa du? Å, du har hört om ... Nej, inte än, men det är bara en tidsfråga. Azkabanvakterna har aldrig misslyckats hittills ... och jag har aldrig förr sett dem så rasande.” Fudge ryste lätt. ”Ja, då säger jag väl adjö.”

Han räckte fram handen och när Harry skakade den fick han en plötslig idé.

”Öh ... herr minister? Får jag fråga en sak?”

”Javisst”, log Fudge.

”Jo, tredjeårseleverna på Hogwarts kan få lov att besöka Hogsmeade, men min moster och morbror har inte skrivit under tillståndsblanketten. Skulle ni kanske kunna göra det?”

Fudge såg besvärad ut.

”Jaså”, sade han. ”Nej, nej, jag beklagar, Harry, men eftersom jag varken är din förälder eller förmyndare ...”

”Men ni är trolldomsminister”, sade Harry ivrigt. ”Om ni gav mig tillåtelse ...”

”Nej, jag beklagar, Harry, men regler är regler”, sade Fudge bestämt. ”Du kanske kan besöka Hogsmeade nästa år. I själva verket tror jag det är bäst om du inte ... just det ... Nej, nu måste jag ge mig i väg. Ha det så trevligt under din vistelse här, Harry.”

Och med ett sista leende och en handtryckning lämnade Fudge rummet. Tom kom nu fram till Harry.

”Följ bara med mig, mr Potter”, sade han. ”Jag har redan burit upp era saker ...”

Harry följde Tom uppför en vacker trätrappa och vidare fram till en dörr, som hade en mässingsskylt med nummer elva på. Tom låste upp och öppnade dörren åt honom.

I rummet fanns en säng som såg mycket skön ut, några blankpolerade ekmöbler, en muntert sprakande brasa i spisen, och uppflugen överst på klädskåpet satt ...

”Hedwig!” flämtade Harry.

Den snövita ugglan klapprade med näbben och flaxade ner på Harrys arm.

”Det är en väldigt klok uggla ni har där”, skrockade Tom. ”Hon kom hit ungefär fem minuter efter er. Om det är nånting ni behöver, mr Potter, så säg bara till.”

Han bugade sig än en gång och gick ut.

Harry satt en lång stund på sängen medan han frånvarande strök Hedwig över fjädrarna. Himlen utanför fönstret skiftade snabbt från djupt sammetsblå till kallt stålgrå och övergick sedan långsamt till rosa med inslag av guld. Harry kunde knappt tro att han hade smitit i väg från Privet Drive för bara några timmar sedan, att han inte var relegerad som straff och att han nu hade tre lovveckor helt befriade från familjen Dursley att se fram emot.

”Det har varit en väldigt underlig natt, Hedwig”, sade han med en gäspning.

Och utan att ens ta av sig glasögonen sjönk han tillbaka mot kuddarna och somnade.





4. Den läckande kitteln


Det tog flera dagar för Harry att vänja sig vid sin nya frihet. Aldrig tidigare hade han kunnat stiga upp precis när han ville eller äta precis det han hade lust till. Han kunde till och med gå vart han ville, så länge han bara höll sig i Diagongränden, och eftersom den långa kullerstensgatan var full av de mest spännande trollkarlsbutikerna i världen kände Harry ingen lockelse att bryta sitt löfte till Fudge och ströva tillbaka in i mugglarvärlden.

Varje morgon åt han frukost på Den läckande kitteln, där han gärna satt och betraktade de andra gästerna: lustiga små häxor från landet, som hade kommit in för att ägna sig åt en dags shopping; ärevördiga trollkarlar, som satt och diskuterade den senaste artikeln i Nutidens förvandlingskonst; häxmästare med vildsint utseende, högröstade dvärgar och en gång någonting misstänkt likt en gammal trollmor som, med ansiktet gömt i en tjock yllekapuschong, beställde en tallrik rå lever.

Efter frukosten brukade Harry gå ut på värdshusets bakgård, ta fram sin trollstav och slå lätt på den tredje tegelstenen från vänster ovanför soptunnan, varefter han trädde tillbaka och väntade på att porten in till Diagongränden skulle öppna i muren.

Harry tillbringade de långa soliga dagarna med att utforska butikerna och äta under de färgglada parasollerna utanför kaféerna, där de andra gästerna visade varandra sina inköp (”Det är ett lunoskop, gamle gosse ... så behöver man inte längre hålla på och dona med gamla månkartor. Förstår du?”) eller diskuterade fallet med Sirius Black (”Jag för min del tänker inte släppa ut några av barnen ensamma förrän han sitter bakom lås och bom i Azkaban igen.”). Han behövde heller inte göra sina hemuppgifter i ficklampsljus under filtarna längre. Nu kunde han sitta i det klara solskenet utanför Florean Fortescues glassbar och skriva färdigt alla sina uppsatser med tillfällig hjälp av Florean Fortescue själv, som utöver att veta en hel del om medeltidens häxbränningar också gav Harry gratis glassportioner varje halvtimme.

När Harry väl hade varit i valvet i Gringottsbanken och fyllt på sitt förråd av guldgalleoner, silversiklar och bronsknutingar, måste han ålägga sig hård självdisciplin för att inte göra av med alla pengarna på en gång. Han måste hela tiden påminna sig själv om att han hade fem år kvar på Hogwarts och tänka på hur det skulle kännas att behöva be familjen Dursley om pengar till nya trolldomsböcker. Han motstod därför frestelsen att köpa sig en samling gobbstenar av gediget guld (ett trollkarlsspel som påminde om ett vanligt kulspel, men där stenarna sprutade ut en illaluktande vätska i ansiktet på motspelarna när de förlorade en poäng). Han var också svårt frestad av en perfekt, rörlig modell av hela galaxen inuti en stor glaskula. Om han köpte en sådan skulle han inte behöva vara med på en enda astronomilektion mer. Men det som satte Harrys beslutsamhet på det hårdaste provet var något han fann i sin älsklingsbutik, Förstklassiga quidditchtillbehör, en vecka efter att han hade kommit till Den läckande kitteln.

Nyfiken att få veta vad alla kunderna i butiken stod och stirrade på lirkade sig Harry in och trängde sig fram bland de upphetsade häxorna och trollkarlarna tills han fick syn på ett nyuppfört podium, på vilket den magnifikaste kvast han någonsin sett var utställd.

”Den har just kommit ut ... det är en prototyp ...”, anmärkte en trollkarl med kraftig haka till sin följeslagare.

”Visst är det den snabbaste kvasten i världen, pappa?” pep en liten pojke, som stod och hängde i armen på sin far.

”Det irländska landslaget har just lagt in en order på sju av de här praktexemplaren!” meddelade butiksinnehavaren församlingen. ”Och de kommer säkert att användas av alla lag i världsmästerskapen!”

En stor och grov häxa framför Harry flyttade sig åt sidan, så nu kunde han läsa vad det stod på skylten bredvid kvasten:



ÅSKVIGGEN

Denna toppmoderna racerkvast ståtar med ett strömlinjeformat, superfint skaft av askträ, behandlat med diamanthårt lack. Varje kvast är märkt med ett registreringsnummer ingraverat för hand. De omsorgsfullt utvalda björkkvistarna i kvastens borstparti har slipats till aerodynamisk perfektion, vilket ger Åskviggen en oöverträffad balans och knappnålsfin manöverprecision. Åskviggen kan accelerera från 0 till 250 kilometer i timmen på tio sekunder och är försedd med en bromsförtrollning som inte går att upphäva. Pris på begäran.



Pris på begäran ... Harry vågade inte tänka på hur mycket guld en Åskvigg skulle kosta. Han hade aldrig önskat sig något så intensivt i hela sitt liv – men hittills hade han inte förlorat en enda quidditchmatch på sin Nimbus Tvåtusen, och vad skulle det tjäna till att tömma Gringottsvalvet för Åskviggens skull, när han redan hade en bra kvast? Harry frågade inte om priset, men han återvände nästan varenda dag, bara för att titta på Åskviggen.

Det fanns däremot andra saker som Harry verkligen behövde köpa. Han gick till apotekarboden för att fylla på sitt förråd av trolldrycksingredienser, och eftersom hans skolklädnader nu var flera centimeter för korta i ärmarna och benen tittade han in hos Madam Malkins klädnader för alla tillfällen och köpte nya. Och sedan återstod det viktigaste av allt. Han måste köpa böcker till det nya skolåret, bland dem böckerna han behövde till de båda nya ämnen han hade valt, nämligen skötsel av magiska djur och spådomskonst.

Harry fick sig en överraskning då han tittade i bokhandelsfönstret. I stället för den vanliga skyltningen med enorma trollkonstböcker i guldtryck stod det en stor järnbur bakom glaset. Den innehöll ungefär hundra exemplar av Monsterboken om monster. Sönderrivna sidor flög åt alla håll medan böckerna drabbade samman, hoplåsta i ursinniga brottningsmatcher och stridslystet nafsande efter varandra.

Harry drog fram sin boklista ur fickan och läste igenom den ordentligt för första gången. Monsterboken om monster stod upptagen som kursbok för ämnet skötsel av magiska djur. Nu förstod Harry varför Hagrid hade skrivit att den kunde komma till nytta. Han kände sig lättad, för han hade undrat om Hagrid ville ha hjälp med något nytt skräckinjagande keldjur.

Då Harry klev in i bokhandeln Flourish & Blotts kom innehavaren skyndande emot honom.

”Hogwarts?” frågade han tvärt. ”Har du kommit för att köpa dina nya böcker?”

”Ja”, sade Harry. ”Jag behöver ...”

”Flytta på dig”, sade innehavaren otåligt och sköt Harry åt sidan.

Han drog på sig ett par mycket tjocka handskar, tog upp en stor knölpåk och gick fram mot dörren till järnburen med monsterböckerna.

”Ett ögonblick”, skyndade sig Harry att säga. ”Jag har redan en av de där.”

”Har du?” Ett uttryck av enorm lättnad spred sig över bokhandlarens ansikte. ”Gudskelov för det, jag har redan blivit biten fem gånger nu på morgonen ...”

Ett högt rivande ljud skar genom luften; två av monsterböckerna hade gripit tag i en tredje och höll på att slita den itu.

”Sluta med det där! Sluta!” skrek bokhandlaren och stack in knölpåken genom stängerna för att slå isär böckerna. ”Det är sista gången jag köper ett lager av dem! Aldrig mera! Det har varit rena kalabaliken! Jag trodde annars att vi hade sett det värsta när vi köpte två hundra exemplar av Den osynliga osynlighetsboken – de kostade en förmögenhet och vi hittade dem aldrig ... Nå, är det nånting annat jag kan hjälpa dig med?”

”Ja”, sade Harry och tittade efter på boklistan. ”Jag behöver Att avslöja framtiden av Cassandra Vablatsky.”

”Jaså, är det spådomskonst du ska börja studera?” sade innehavaren och drog av sig handskarna medan han följde Harry till butikens bakersta hörn som var reserverat för böcker om spådom.

På ett litet bord fanns det uppstaplat högar av volymer med titlar som Att förutsäga det oförutsägbara – förhållningsregler mot chockskador och Spruckna kristallkulor – när spådomar går snett.

”Här har vi den”, sade bokhandlaren, som hade klättrat upp på en stege för att ta ner en tjock bok i svart band. ”Att avslöja framtiden. En utmärkt vägledning i grundläggande spådomsmetoder – handläsning, kristallkulor, fågelinälvor ...”

Men Harry lyssnade inte. Hans blick hade fallit på en annan bok, som låg utställd bland flera andra på ett litet bord: Dödsvarsel – vad du kan göra när du vet att det värsta kommer att ske.

”Å, den där skulle jag inte läsa om jag var du”, sade innehavaren i lätt ton när han såg vad Harry stirrade på. ”Då börjar du bara se dödsvarsel överallt omkring dig, och det är tillräckligt för att skrämma livet ur vem som helst.”

Men Harry fortsatte att stirra på framsidan av boken. Den visade en bild av en svart hund stor som en björn, med glimmande ögon. Den såg underligt bekant ut ...

Bokhandlaren tryckte Att avslöja framtiden i handen på Harry.

”Var det nånting annat?” sade han.

”Ja”, sade Harry och slet blicken från hundens ögon. Han tittade lätt förvirrad ner på boklistan. ”Öh ... jag behöver Fortsättningskurs i förvandlingskonst och Standardkurs i besvärjelser, del tre.”

Tio minuter senare kom Harry ut från Flourish & Blotts med sina nyinköpta böcker under armen och började vandra tillbaka mot Den läckande kitteln. Han lade knappt märke till vart han gick och stötte emot flera andra fotgängare på vägen. Han klampade uppför trappan till sitt rum, gick in och tippade ner böckerna på sängen. Någon hade varit där och städat, för fönstren var öppna och solskenet strömmade in. Harry kunde höra bussarna rulla förbi på den dolda mugglargatan bakom honom och han kunde också höra ljudet från den osynliga folkhopen nedanför i Diagongränden. Han fick syn på sig själv i spegeln över handfatet.

”Det kan inte ha varit ett dödsvarsel”, sade han trotsigt till sin spegelbild. ”Jag greps av panik när jag såg den där varelsen i Magnoliagränden. Det var nog bara en hund som sprungit vilse ...”

Harry sträckte automatiskt upp handen och försökte släta till håret.

”Det där är en hopplös kamp, käre vän”, sade spegelbilden med väsande röst.

Allt eftersom dagarna rann i väg började Harry kika efter en skymt av Ron och Hermione var han än gick. Det kom massvis med Hogwartselever till Diagongränden nu när terminsstarten var så nära. Harry träffade två av sina Gryffindorkamrater, Seamus Finnigan och Dean Thomas, i butiken Förstklassiga quidditchtillbehör, där de också stod och kastade längtande blickar på Åskviggen. Utanför Flourish & Blotts stötte han på den verklige Neville Longbottom, en glömsk och tankspridd pojke med runda kinder. Harry stannade inte och pratade med honom, för Neville verkade ha förlagt sin boklista och blev just utskälld av sin farmor, som såg mycket respektingivande ut. Harry hoppades att hon inte fått veta att han hade låtsats vara Neville då han var på flykt undan Trolldomsministeriet.

Den sista lovdagen vaknade Harry och tänkte att han åtminstone skulle få träffa Ron och Hermione nästa dag, på Hogwartsexpressen. Han steg upp, klädde på sig och gick för att kasta en sista blick på Åskviggen medan han funderade på var han skulle äta lunch. Plötsligt hörde Harry någon ropa hans namn och han vände sig om.

”Harry! Harry!”

Där var de, båda två. De satt utanför Florean Fortescues glassbar: Ron, som hade fått en våldsam massa fräknar, och Hermione, som var väldigt solbränd, och båda vinkade häftigt åt honom.

”Äntligen!” sade Ron och log brett mot Harry då han slog sig ner. ”Vi gick till Den läckande kitteln, men de sa att du hade gått därifrån, och sen gick vi till Flourish & Blotts och till madam Malkins butik, och ...”

”Jag köpte alla mina skolgrejer förra veckan”, förklarade Harry. ”Och hur kunde ni veta att jag bor på Den läckande kitteln?”

”Genom pappa”, sade Ron enkelt.

Mr Weasley, som arbetade på Trolldomsministeriet, måste förstås ha hört hela historien om vad som hade hänt faster Marge.

”Är det verkligen sant att du fick din faster att svälla upp, Harry?” frågade Hermione med mycket allvarlig röst.

”Det var inte min mening”, sade Harry medan Ron tjöt av skratt. ”Jag ... tappade helt enkelt kontrollen.”

”Det är inget att skratta åt, Ron”, sade Hermione skarpt. ”Uppriktigt sagt är jag förvånad över att Harry inte blev relegerad.”

”Det är jag också”, medgav Harry. ”Att bli relegerad var det minsta jag var rädd för. Jag trodde faktiskt att de skulle arrestera mig.” Han såg på Ron. ”Din pappa kanske vet varför Fudge lät mig slippa?”

”Det är säkert bara för att du är den du är”, sade Ron med en axelryckning, medan han fortfarande skrockade av skratt. ”Den berömde Harry Potter och allt det där. Jag skulle helst inte vilja veta vad Trolldomsministeriet skulle göra med mig, om jag fick en faster att svälla upp. Men de skulle förstås bli tvungna att gräva upp mig först, eftersom mamma skulle ha slagit ihjäl mig innan. Hur som helst kan du själv fråga pappa i kväll. Vi bor också på Den läckande kitteln i natt! Så vi kan följas åt till stationen i morgon! Hermione ska också övernatta där!”

Hermione nickade med strålande ansikte.

”Mamma och pappa satte av mig där i morse med alla mina Hogwartssaker.”

”Toppen!” utbrast Harry förtjust. ”Så ni har köpt alla era nya böcker och sånt?”

”Titta på den här”, sade Ron och drog fram en lång, smal ask ur en påse och öppnade den. ”Splitter ny trollstav. Fjorton tum, pilträ och innehåller ett enda svanshår från en enhörning. Och vi har köpt alla våra böcker ...” Han pekade på en stor påse under sin stol. ”Vad säger du om de där monsterböckerna då? Bokhandlaren grät nästan när vi sa att vi ville ha två stycken.”

”Vad är allt det där, Hermione?” frågade Harry och pekade inte bara på en, utan på tre proppfulla påsar, som stod på stolen bredvid henne.

”Jo, jag ska ju läsa fler nya ämnen än ni”, sade Hermione. ”Det är mina böcker till undervisningen i talmagi, skötsel av magiska djur, spådomskonst, forntida runskrift, mugglarstudier ...”

”Vad ska du med mugglarstudier till?” frågade Ron och himlade med ögonen mot Harry. ”Du är ju av mugglarsläkt! Din mamma och pappa är mugglare! Du måste redan veta allt om dem!”

”Men det ska bli väldigt intressant att studera dem ur trollkarlssynpunkt”, sade Hermione allvarligt.

”Har du över huvud taget tänkt äta och sova det här skolåret, Hermione?” frågade Harry medan Ron fnissade.

Hermione låtsades inte höra.

”Jag har fortfarande tio galleoner kvar”, sade hon och tittade efter i handväskan. ”Jag fyller år i september, och mamma och pappa gav mig lite pengar till att köpa en födelsedagspresent i förväg.”

”Vad sägs om en intressant bok?” sade Ron med oskyldig min.

”Nej, jag tror inte det”, sade Hermione utan att låta sig rubbas. ”Jag vill väldigt gärna ha en uggla. Harry har ju Hedwig och du har Errol ...”

”Nej, det har jag inte”, sade Ron. ”Errol är en familjeuggla. Det enda jag har är Scabbers.” Han drog fram sin älskade råtta ur fickan. ”Och jag måste få honom undersökt”, sade han och lade Scabbers på bordet framför dem. ”Jag tror inte Egypten var bra för honom.”

Scabbers såg magrare ut än vanligt och hans morrhår slokade bedrövligt.

”Det ligger en affär för magiska djur alldeles där borta”, sade Harry, som vid det här laget kände till Diagongränden mycket väl. ”Du kan gå in och höra om de har nånting åt Scabbers, och Hermione kan köpa sig en uggla.”

De betalade för sin glass och gick tvärs över gatan till Det magiska menageriet.

Det fanns inte mycket plats där inne. Varenda liten väggbit var dold bakom burar. Det luktade illa och oväsendet var nästan öronbedövande, för burarnas invånare pep, skriade, tjattrade eller väste allesammans i kör. Häxan bakom disken var upptagen med att ge en trollkarl råd om skötseln av tvestjärtade vattenödlor, så Harry, Ron och Hermione fördrev väntetiden med att titta in i burarna.

Ett par enorma mörkröda paddor satt och festade på några döda spyflugor. En jättelik sköldpadda med juvelbesatt sköld glittrade nära fönstret. Giftiga rödgula ormar lämnade långsamma slemspår över sidan på sin glasbur och en tjock vit kanin förvandlades ideligen till en hög hatt och tillbaka igen med en skarp smäll.

Dessutom fanns det katter i alla färger, en väsnande bur med korpar, en korg med lustiga krämfärgade pälsnystan som nynnade högt, och på disken en väldig bur med glänsande svarta råttor som skuttade omkring och använde sina långa nakna svansar som hopprep.

Trollkarlen med den tvestjärtade vattenödlan lämnade affären och Ron gick fram till disken.

”Det gäller min råtta”, sade han till häxan. ”Han har varit lite ur gängorna ända sen jag kom hem med honom från Egypten.”

”Släng upp honom på disken”, sade häxan och drog fram ett par tjocka svarta glasögon ur fickan.

Ron lyfte ut Scabbers ur innerfickan och lade honom på disken bredvid buren med hans råttkamrater, som avbröt sin hopplek och kilade fram till ståltrådsnätet för att titta närmare på honom.

Liksom nästan alla Rons ägodelar var Scabbers något som han hade fått överta (han hade tillhört Rons storebror Percy tidigare) och var därför lite illa medfaren. Vid sidan av de glansiga, välgödda råttorna i buren såg han särskilt bedrövlig ut.

”Hm”, sade häxan och lyfte upp Scabbers. ”Hur gammal är den här råttan?”

”Vet inte”, sade Ron. ”Ganska gammal. Han har varit min brors tidigare.”

”Vad har han för magiska krafter?” sade häxan och granskade Scabbers noga.

”Öh ...”, sade Ron.

Sanningen var att Scabbers aldrig hade visat det minsta tecken på några intressanta krafter. Häxan lät blicken vandra från Scabbers sönderrivna vänsteröra till hans framtass där det fattades en tå. Hon ojade sig högt när hon såg det.

”Han har verkligen fått slita ont, den här stackarn”, sade hon.

”Han var sån när jag fick honom av Percy”, sade Ron avvärjande.

”En vanlig enkel trädgårdsråtta som den här kan inte förväntas leva mer än tre år eller så”, sade häxan. ”Men om du letar efter nåt lite slitstarkare, skulle du kanske gilla en av de här ...”

Hon pekade på de svarta råttorna, som omedelbart satte i gång med sin hopplek igen.

”Mallgrodor”, muttrade Ron.

”Nå, om du inte vill byta ut honom, kan du pröva ett sånt här stärkande rått-tonikum”, sade häxan. Hon sträckte in handen under disken och drog fram en liten röd flaska.

”Fint”, sade Ron. ”Hur mycket kostar ... Ajj!”

Ron vacklade till då någonting stort och rödgult kom nersusande från toppen på buren högst upp i affären och landade på hans huvud för att sedan kasta sig fram mot Scabbers, ursinnigt spottande och fräsande.

”Nej, Krumben! Nej!” skrek häxan, men Scabbers for ur händerna på henne som en oljad blixt, landade pladask på golvet och kilade sedan i ilfart mot dörren.

”Scabbers!” ropade Ron och rusade ut ur affären efter honom. Harry följde hack i häl.

Det tog dem nästan tio minuter att hitta Scabbers, som hade tagit sin tillflykt under en papperskorg utanför Förstklassiga quidditchtillbehör. Ron stoppade tillbaka den darrande råttan i innerfickan, rätade på sig och gned sig i huvudet.

”Vad var det där för nåt?”

”Det var antingen en väldigt stor katt eller en liten tiger”, sade Harry.

”Var är Hermione?”

”Hon är nog kvar där inne och köper sig sin uggla.”

De tog sig tillbaka genom myllret till Det magiska menageriet. Då de kom fram mötte de Hermione på väg ut ur butiken, men hon bar inte på någon uggla. Hon höll armarna hårt slutna om den jättestora rödgula katten.

”Du har väl inte köpt det där monstret?” utbrast Ron vantroget.

”Visst är han underbar?” sade Hermione och strålade.

Det kunde man ju ha delade meningar om, tänkte Harry. Kattens rödgula päls var tjock och fluffig, men han var onekligen en smula krumbent och ansiktet såg grinigt och konstigt tillplattat ut, som om han hade rusat med huvudet före in i en vägg. Men nu, när Scabbers var utom synhåll, spann katten i Hermiones famn.

”Hermione, det där odjuret skalperade mig nästan!” sade Ron.

”Det var inte hans mening, eller hur, Krumben?” sade Hermione.

”Och har du tänkt på Scabbers?” sade Ron och pekade på utbuktningen i sin bröstficka. ”Han behöver lugn och ro! Hur ska han kunna få det med det där vilddjuret i närheten?”

”Ja, apropå det, så glömde du ditt rått-tonikum”, sade Hermione och stack den lilla röda flaskan i handen på Ron. ”Och sluta oroa dig. Krumben sover inne i min sovsal, och Scabbers i din. Vad är det för problem? Stackars Krumben, häxan i affären sa att han hade varit där i evigheter, för ingen ville ha honom.”

”Jag undrar varför”, sade Ron ironiskt då de började gå tillbaka mot Den läckande kitteln.

De fann mr Weasley sittande i baren med dagens exemplar av The Daily Prophet.

”Harry!” utbrast han leende och tittade upp. ”Hur mår du?”

”Fint, tack”, sade Harry då de alla tre slog sig ner hos mr Weasley med inköpspåsarna samlade runt omkring sig.

Mr Weasley lade ifrån sig tidningen, och Harry såg den nu välbekanta bilden av Sirius Black stirra upp mot sig.

”Har de fortfarande inte fått tag i honom?” frågade han.

”Nej”, sade mr Weasley och såg mycket allvarlig ut. ”De har frigjort alla oss anställda på Trolldomsministeriet från det vanliga arbetet för att vi ska kunna koncentrera oss på att hitta honom, men hittills har vi inte lyckats.”

”Skulle vi få en belöning om vi fick fast honom?” frågade Ron. ”Det skulle vara bra att få lite mer pengar ...”

”Var inte löjlig, Ron”, sade mr Weasley, som vid en närmare anblick såg ganska slutkörd ut. ”Black låter sig inte infångas av nån trettonårig trollkarl. Det blir Azkabanvakterna som fångar honom och tar honom med sig tillbaka, det är jag helt säker på.”

I samma ögonblick trädde mrs Weasley in i baren, fullastad med påsar och åtföljd av tvillingarna, Fred och George, som nu skulle börja sitt femte år på Hogwarts. Den nyligen utnämnde försteprefekten Percy och Ginny, Weasleys yngsta barn och enda flicka, var också med.

Ginny, som alltid hade varit väldigt förtjust i Harry, verkade ännu mer generad än vanligt när hon fick se honom, kanske för att han hade räddat hennes liv under deras förra termin på Hogwarts. Hon blev alldeles röd i ansiktet och mumlade ”Hej” utan att se på honom.

Percy däremot räckte högtidligt fram handen, som om han och Harry aldrig hade träffats tidigare, och sade:

”Harry. Så trevligt att se dig.”

”Hej Percy”, sade Harry och försökte låta bli att skratta.

”Och det står bra till med dig, hoppas jag?” fortsatte Percy pompöst och skakade hand med honom.

Det var nästan som att bli presenterad för borgmästaren.

”Mycket bra, tack ...”

”Harry!” sade Fred, som knuffade undan Percy och bugade sig djupt. ”Det är verkligen en storartad glädje för mig att se dig, gamle gosse ...”

”En sån enastående ära för mig”, sade George, som nu skuffade Fred åt sidan för att i sin tur gripa tag i Harrys hand. ”Helt underbart.”

Percy blängde bistert.

”Nu räcker det”, sade mrs Weasley.

”Mamma!” utbrast Fred, som om han just hade fått syn på henne, och grep också henne i handen. ”Så fantastiskt roligt att se dig ...”

”Jag sa nu räcker det”, upprepade mrs Weasley och satte ifrån sig sina påsar i en tom stol. ”Goddag på dig, Harry, min lille vän. Du har väl hört den spännande nyheten?” Hon pekade på det splitter nya silveremblemet på Percys bröst. ”Den andre i vår familj som blir försteprefekt!” sade hon svällande av stolthet.

”Och den siste”, mumlade Fred halvhögt.

”Det skulle inte förvåna mig”, sade mrs Weasley och såg plötsligt bister ut. ”Jag har minsann lagt märke till att ingen av er båda har blivit utnämnd till prefekt ...”

”Varför skulle vi vilja bli prefekter?” sade George och såg illamående ut vid blotta tanken. ”Det skulle förstöra allt roligt här i livet.”

Ginny fnissade.

”Ni borde vara ett bättre föredöme för er syster!” fräste mrs Weasley.

”Ginny har andra bröder som kan vara ett föredöme för henne, mamma”, sade Percy överlägset. ”Jag går upp och byter om till middagen ...”

Han försvann, och George upphävde en djup suck.

”Vi försökte stänga in honom i en pyramid”, talade han om för Harry. ”Men mamma upptäckte oss.”

Middagen den kvällen blev en mycket trevlig tillställning. Värdshusvärden Tom satte ihop tre bord i sällskapsrummet, och de sju medlemmarna i familjen Weasley samt Harry och Hermione åt sig igenom fem läckra rätter.

”Hur ska vi ta oss till King’s Cross i morgon, pappa?” frågade Fred, då de högg in på en härlig chokladpudding.

”Ministeriet ställer ett par bilar till vårt förfogande”, sade mr Weasley.

Alla tittade upp på honom.

”Varför det?” frågade Percy nyfiket.

”Det är för din skull, Perce”, sade George allvarligt. ”Och de kommer att vara prydda med små flaggor på motorhuven med dina initialer PPP på dem ...”

”... som står för Pompöse Prefekten Percy”, sade Fred.

Alla utom Percy och mrs Weasley frustade av skratt ner i puddingen.

”Varför ställer Ministeriet bilar till förfogande, pappa?” frågade Percy om igen i värdig ton.

”Ja, eftersom vi inte har nån egen bil längre”, sade mr Weasley. ”Och eftersom jag arbetar där, vill de väl göra mig en tjänst ...”

Han talade med obesvärad röst, men trots det lade Harry märke till att mr Weasley hade blivit röd om öronen, precis som Ron brukade bli när han befann sig i en pressad situation.

”Och väl är det”, sade mrs Weasley raskt. ”Inser ni hur mycket bagage ni har sammanlagt? Ni skulle just vara en skön syn på mugglartunnelbanan ... Ni har väl packat allesammans?”

”Ron har inte lagt ner alla sina nya saker i kofferten än”, sade Percy med trött röst. ”Han har bara dumpat dem på min säng.”

”Det är bäst du går och packar ordentligt, Ron. Vi kommer inte att ha mycket tid över i morgon bitti!” ropade mrs Weasley från andra änden av bordet. Ron tittade ilsket på Percy.

Efter middagen kände sig alla väldigt mätta och sömniga. En efter en gick de uppför trappan till sina rum för att se efter att de hade allting packat och klart till dagen därpå. Ron och Percy hade rummet intill Harry. Han hade just stängt och låst sin egen koffert då han hörde ilskna röster genom väggen. Han gick för att se vad som försiggick.

Dörren till nummer tolv stod på glänt och Percy skrek just med hög röst:

”Det låg här, på nattduksbordet. Jag tog av det för att putsa det ...”

”Jag har ju inte rört det! Hör du inte vad jag säger?” vrålade Ron tillbaka.

”Vad står på?” sade Harry.

”Mitt prefektmärke har försvunnit”, sade Percy och svängde runt mot Harry.

”Och det har Scabbers rått-tonikum också gjort”, sade Ron, som stod och slängde ut saker ur kofferten för att hitta det. ”Jag kanske har lämnat det nere i baren ...”

”Du går ingenstans förrän du har letat fram mitt märke!” skrek Percy.

”Jag går och hämtar Scabbers tonikum. Jag har redan packat färdigt”, sade Harry till Ron och gick en trappa ner.

Harry var halvvägs genom gången till värdshusets bar, som nu var mycket mörk, då han hörde ett annat par ilskna röster inifrån sällskapsrummet. Bara någon sekund senare gick det upp för honom att det var mr och mrs Weasleys röster. Han tvekade, för han ville inte att de skulle förstå att han hade hört dem gräla. Men då han hörde sitt eget namn nämnas kunde han inte låta bli att stanna och maka sig närmare dörren till sällskapsrummet.

”... det är ingen mening med att inte tala om det för honom”, sade mr Weasley upphetsat. ”Harry har rätt att få veta det. Jag har försökt säga det till Fudge, men han envisas med att behandla Harry som en barnunge. Han är faktiskt tretton år och ...”

”Arthur, sanningen skulle skrämma livet ur honom!” sade mrs Weasley gällt. ”Vill du verkligen sända tillbaka Harry till skolan med en sån sak hängande över sig? Låt honom för guds skull leva i lycklig ovisshet om det!”

”Jag vill inte göra honom olycklig, jag vill bara få honom att vara på sin vakt!” svarade mr Weasley skarpt. ”Du vet ju hur Harry och Ron är. De brukar ströva i väg på egen hand – de har till och med hamnat i Den förbjudna skogen! Men Harry får absolut inte göra några såna utflykter i år! När jag tänker på vad som kunde ha hänt honom den kvällen då han sprang hemifrån ... Om inte Nattbussen hade plockat upp honom, är jag nästan säker på att Ministeriets utsända hade hittat honom död.”

”Men han är ju inte död. Han mår utmärkt, så vad är det för mening ...”

”Molly, de säger att Sirius Black är galen, och det kanske han är, men han var tillräckligt klok för att lyckas fly från Azkaban, och det påstås vara omöjligt. Det är en månad sen och ingen har sett så mycket som skymten av honom, vad Fudge än säger till The Daily Prophet. Vi har inte nått ett steg närmare ett gripande av Black än vi har nått till uppfinnandet av en trollstav som trollar av sig själv. Det enda vi med visshet vet är vad Black är ute efter ...”

”Men Harry kommer att vara i absolut säkerhet på Hogwarts.”

”Vi trodde ju att Azkaban var absolut säkert. Om Black kan bryta sig ut från Azkaban, kan han också bryta sig in på Hogwarts.”

”Men ingen är verkligt säker på att Black är ute efter Harry ...”

Det hördes en smäll mot trä, och Harry var övertygad om att mr Weasley hade slagit näven i bordet.

”Molly, hur många gånger måste jag tala om det för dig? De rapporterade det inte i pressen därför att Fudge ville att man skulle hålla det hemligt, men Fudge gav sig i väg till Azkaban samma natt som Black rymde. Vakterna berättade för Fudge att Black hade pratat i sömnen en tid. Alltid samma ord: ’Han är på Hogwarts ... Han är på Hogwarts.’ Black är rubbad, Molly, och han vill döda Harry. Jag är övertygad om att han tror att mordet på Harry kan föra Du-vet-vem tillbaka till makten. Black förlorade ju allt den natten då Harry satte stopp för Du-vet-vem, och det har han ruvat över i de tolv år han har suttit isolerad i Azkaban ...”

Det blev tyst. Harry lutade sig ännu närmare dörren, förtvivlat ivrig att få höra mer.

”Jaa, Arthur, du måste göra det som du finner bäst. Men du glömmer Albus Dumbledore. Jag tror inte att nån eller nånting skulle kunna skada Harry så länge Dumbledore är rektor på Hogwarts. Han känner väl till allt det här, antar jag?”

”Det är klart att han gör. Vi var tvungna att fråga honom om han hade nåt emot att Azkabans vakter patrullerade runt ingångarna till skolområdet. Han var inte glad åt det, men han gav sin tillåtelse.”

”Inte glad? Varför skulle han inte vara glad, om de är där för att infånga Black?”

”Dumbledore tycker inte om Azkabanvakterna”, sade mr Weasley tungt. ”Det gör inte jag heller, vad det anbelangar. Men när man har med trollkarlar som Black att göra, måste man ibland sluta förbund med såna som man annars brukar undvika.”

”Om de kan rädda Harry ...”

”... ska jag aldrig mer säga ett ont ord om dem”, sade mr Weasley trött. ”Det är sent, Molly. Kom, så går vi upp och lägger oss ...”

Harry hörde stolar som skrapade. Så tyst han kunde skyndade han sig vidare genom gången till baren och utom synhåll. Dörren till sällskapsrummet öppnades, och strax efteråt talade ljudet av steg i trappan om för honom att mr och mrs Weasley var på väg upp till sitt rum.

Flaskan med råttmedicinen låg under bordet som de hade suttit vid tidigare. Harry väntade tills han hörde mr och mrs Weasleys sovrumsdörr stängas och skyndade sig sedan tillbaka uppför trappan med flaskan.

Fred och George satt hopkrupna i skuggan på trappavsatsen och flämtade av undertryckt skratt medan de lyssnade till Percy, som höll på att riva ner hela sitt och Rons rum på jakt efter prefektmärket.

”Vi har snott det”, viskade Fred till Harry. ”Vi har förbättrat det.”

På märket stod det nu att läsa Försteprefektfåne.

Harry tvingade fram ett skratt och gick in till Ron med råttmedicinen. Sedan gick han tillbaka till sitt rum och lade sig på sängen.

Sirius Black var alltså ute efter honom. Det förklarade allting. Fudge hade haft överseende med honom därför att han var så lättad över att finna honom i livet. Han hade fått Harry att lova att stanna i Diagongränden, där det vimlade av trollkarlar som kunde hålla ett öga på honom. Och han skickade två bilar från Trolldomsministeriet för att köra dem allesammans till stationen morgonen därpå, så att Weasleys kunde se efter Harry tills han satt säkert placerad på tåget.

Harry låg och lyssnade till de halvkvävda skriken från rummet intill och undrade varför han inte kände sig mer skrämd. Sirius Black hade mördat tretton personer med en enda förbannelse. Mr och mrs Weasley trodde tydligen att Harry skulle bli panikslagen om han fick reda på sanningen. Men Harry råkade vara fullkomligt överens med mrs Weasley om att den säkraste platsen på jorden var i närheten av Albus Dumbledore. Sade man inte alltid att den enda person Lord Voldemort fruktade var Dumbledore? Nog måste väl Black, som hade varit Voldemorts högra hand, frukta honom lika mycket?

Och sedan var det förstås de där vakterna från Azkaban som alla jämt talade om. De verkade skrämma de flesta från vettet, och om de nu var utposterade runt hela slottet, verkade Blacks chanser att ta sig in mycket små.

Nej, när allt kom till kritan var Harrys största bekymmer just nu att hans chanser att besöka Hogsmeade nu föreföll lika med noll. Ingen skulle låta Harry lämna säkerheten på slottet förrän Black var gripen. I själva verket misstänkte Harry att minsta rörelse han gjorde skulle övervakas strängt tills faran var över.

Han tittade bistert upp i det mörka taket. Trodde de att han inte kunde ta vara på sig själv? Han hade undkommit Lord Voldemort tre gånger, så han var inte helt hjälplös ...

Men så smög sig med ens bilden av odjuret inne bland skuggorna i Magnoliagränden på honom. Vad du kan göra när du vet att det värsta kommer att ske ...

”Jag tänker inte bli mördad”, sade Harry högt till sig själv.

”Så ska det låta, min vän”, sade hans spegel sömnigt.





5. Dementorn


Tom väckte Harry nästa morgon med sitt vanliga tandlösa leende och en kopp te.

Harry klädde sig och var just i färd med att övertala en missbelåten Hedwig att flyga tillbaka in i buren när Ron kom inklampande i rummet med väldig fart. Han höll på att dra en träningströja över huvudet och såg ut att vara på dåligt humör.

”Ju förr vi kommer på tåget, desto bättre”, sade han. ”På Hogwarts kan jag åtminstone slippa ifrån Percy. Nu anklagar han mig för att ha spillt te på hans foto av Penelope Clearwater. Hans flickvän, du vet.” Ron gjorde en grimas. ”Hon har gömt ansiktet under fotoramen för hennes näsa har blivit alldeles fläckig ...”

”Jag har nånting att berätta för dig”, började Harry, men de avbröts av Fred och George, som tittade in för att gratulera Ron till att ha gjort Percy rasande igen.

De gav sig i väg ner till frukostbordet, där mr Weasley satt och läste förstasidan av The Daily Prophet med rynkad panna medan mrs Weasley berättade för Hermione och Ginny om en kärleksdryck hon hade komponerat som ung flicka. De var ganska fnissiga alla tre.

”Vad var det du skulle berätta?” frågade Ron när de hade satt sig ner.

”Senare”, mumlade Harry då Percy kom instormande.

Harry hade inte en chans att prata med Ron eller Hermione i röran när alla skulle i väg. De var alldeles för upptagna med att släpa sina koffertar nerför Den läckande kittelns smala trappa och stapla dem på hög invid dörren, med Hedwig och Percys tornuggla Hermes tronande överst i sina burar. Bredvid högen av koffertar stod en liten flätad korg som spottade och fräste högljutt.

”Det är ingen fara, Krumben”, kuttrade Hermione genom flätverket. ”Jag ska släppa ut dig så snart vi är på tåget.”

”Det ska du visst inte”, snäste Ron. ”Hur tror du det går för stackars Scabbers då, va?”

Han pekade på sitt bröst, där en stor bula lät ana att Scabbers låg hoprullad inuti fickan.

Mr Weasley, som hade stått utanför och väntat på bilarna från Ministeriet, stack in huvudet.

”De är här”, sade han. ”Harry, kom med mig.”

Mr Weasley eskorterade Harry över den smala trottoaren mot den första av två gammalmodiga mörkgröna bilar, som kördes av trollkarlschaufförer med dolskt utseende, klädda i smaragdgrön sammet.

”Kliv in, Harry”, sade mr Weasley medan han spanade uppför och nerför den myllrande gatan.

Harry klev in i baksätet och fick snabbt sällskap av Hermione, Ron och, till Rons stora förtret, Percy.

Resan till King’s Cross var ytterst händelselös jämförd med Harrys färd med Nattbussen. Trolldomsministeriets bilar verkade nästan vanliga, fastän Harry lade märke till att de kunde glida igenom så smala öppningar att morbror Vernons nya firmabil säkert inte hade klarat det. De kom fram till King’s Cross tjugo minuter före tågets avgång. Ministeriets chaufförer hämtade bagagekärror åt dem, lastade på deras koffertar och förde handen till hatten som avskedshälsning till mr Weasley, innan de körde i väg igen och på något sätt lyckades hoppa fram till första platsen i en stillastående bilkö vid trafikljusen.

Mr Weasley höll sig tätt intill Harrys armbåge hela vägen in på stationen.

”Då så”, sade han och såg sig omkring på dem. ”Jag föreslår att vi gör det här parvis, eftersom vi är så många. Jag går igenom först med Harry.”

Mr Weasley vandrade sakta mot spärren mellan perrong nio och tio. Han sköt Harrys bagagekärra framför sig och verkade som om han var på väg till Intercity-tåg 125, som just hade kommit in på perrong nio. Med en menande blick på Harry lutade han sig nonchalant mot spärren. Harry gjorde likadant.

I nästa ögonblick hade de fallit på tvären in på perrong nio och trekvart. De tittade upp och såg Hogwartsexpressen, ett mörkrött ånglok som pustade ut rök över en perrong fullpackad med häxor och trollkarlar som följde sina barn till tåget.

Percy och Ginny dök plötsligt upp bakom Harry. De flåsade och hade tydligen tagit sig genom spärren i språngmarsch.

”Å, där är Penelope!” sade Percy, som slätade till håret och rodnade.

Ginny uppfångade Harrys blick och de vände sig båda bort för att dölja sin munterhet då Percy släntrade fram till en flicka med långt, lockigt hår. Han sköt ut bröstet så att hon inte kunde undgå att se hans blänkande försteprefektmärke.

När de återstående medlemmarna i familjen Weasley hade anslutit sig till dem ledde Harry och mr Weasley vägen förbi fullpackade kupéer, till en vagn i änden av tåget som såg helt tom ut. De lastade in koffertarna, ställde upp Hedwig och Krumben på bagagehyllan och gick ut igen för att säga adjö till mr och mrs Weasley.

Mrs Weasley kysste alla sina barn, sedan Hermione och till sist Harry. Han blev generad men faktiskt väldigt glad när hon gav honom en extra kram.

”Du är väl rädd om dig nu, Harry?” sade hon med underligt blanka ögon då hon rätade på sig. Sedan öppnade hon sin enorma handväska och sade: ”Jag har gjort smörgåsar åt er allesammans. Varsågod, Ron ... Nej, det är inte saltkött på dem ... Fred? Var är Fred? Varsågod, lille vän ...”

”Harry”, sade mr Weasley lågt, ”kom med mig ett ögonblick.”

Han knyckte på huvudet mot en pelare. Harry följde efter honom bakom den och lämnade de andra i en klunga runt mrs Weasley.

”Det är nånting jag måste tala om för dig innan du åker i väg ...”, sade mr Weasley med spänd röst.

”Det behövs inte, mr Weasley”, sade Harry. ”Jag vet redan.”

”Vet du? Hur kan du veta?”

”Jag ... öh ... hörde när ni och mrs Weasley pratade i går kväll. Jag kunde inte undgå att höra det”, tillade Harry hastigt. ”Förlåt ...”

”Det var inte på det sättet jag ville att du skulle få reda på det”, sade mr Weasley och såg orolig ut.

”Nej ... men det gör inget, jag lovar. På det här sättet har ni ju inte heller brutit ert löfte till minister Fudge, och jag vet ändå vad som pågår.”

”Harry, du måste vara väldigt rädd ...”

”Nej, det är jag inte”, sade Harry uppriktigt. ”Verkligen inte”, tillade han då mr Weasley såg misstrogen ut. ”Jag försöker inte att spela hjälte, men allvarligt talat kan väl inte Sirius Black vara värre än Voldemort?”

Mr Weasley ryckte till när han hörde namnet, men låtsades som ingenting.

”Harry, jag vet att du är gjord av starkare virke än Fudge tycks tro, och jag är självfallet glad att du inte är rädd, men ...”

”Arthur!” ropade mrs Weasley, som nu föste upp de övriga på tåget. ”Arthur, vad gör du? Tåget går strax!”

”Han kommer, Molly!” sade mr Weasley, men han vände sig åter till Harry och fortsatte med lägre och brådskande röst. ”Hör på nu, jag vill att du ska ge mig ditt ord på ...”

”... att jag ska vara en snäll pojke och hålla mig kvar i slottet?” sade Harry dystert.

”Nej, inte bara det”, sade mr Weasley och såg allvarligare ut än Harry någonsin hade sett honom. ”Harry, svär på att du inte börjar leta efter Black på egen hand.”

Harry stirrade på honom.

”Va?”

Det hördes en hög vissling. Konduktörerna gick utmed tåget och smällde igen alla dörrarna.

”Lova mig, Harry”, sade mr Weasley och talade ännu snabbare, ”att vad som än händer ...”

”Varför skulle jag leta efter nån som jag vet är ute efter att döda mig?” sade Harry oförstående.

”Svär på att vad du än kan tänkas höra ...”

”Arthur, fort!” skrek mrs Weasley.

Ånga bolmade ut från tåget; det hade redan satt sig i rörelse. Harry sprang fram till kupédörren och Ron slog upp den och steg åt sidan så att han kunde hoppa in. De lutade sig ut genom fönstret och vinkade åt mr och mrs Weasley tills tåget svängde runt en krök och de inte längre syntes.

”Jag måste få prata enskilt med er”, mumlade Harry till Ron och Hermione medan tåget ökade farten.

”Stick nån annanstans, Ginny”, sade Ron.

”Å, vad trevligt det låter”, sade Ginny stött och marscherade därifrån.

Harry, Ron och Hermione gav sig i väg på jakt efter en ostörd kupé och fann till sist en längst bak i tåget.

Kupén hade bara en passagerare, en man som satt vid fönstret och sov djupt. Harry, Ron och Hermione hejdade sig på tröskeln. Hogwartsexpressen brukade vara reserverad för elever och de hade aldrig sett en vuxen där tidigare, med undantag av häxan som drog matvagnen.

Främlingen bar en ytterst luggsliten trollkarlsklädnad, som hade stoppats och lagats på åtskilliga ställen. Han såg sjuk och utmattad ut. Trots att han var ganska ung var hans ljusbruna hår redan gråsprängt.

”Vem tror ni det kan vara?” väste Ron när de slog sig ner på sätena längst bort från fönstret och lät dörren glida igen.

”Professor R. J. Lupin”, viskade Hermione till svar.

”Hur vet du det?”

”Det står på hans väska”, svarade Hermione och pekade på bagagehyllan ovanför mannens huvud, där det låg en liten, illa medfaren resväska som hölls ihop med hjälp av en mängd snören med prydliga knutar. Namnet ”Professor R. J. Lupin” stod tryckt över ena hörnet med flagnande bokstäver.

”Undrar vad han undervisar i?” sade Ron och såg dystert på professor Lupins bleka profil.

”Det är väl självklart”, viskade Hermione. ”Det finns ju bara en ledig tjänst, eller hur? Försvar mot svartkonster.”

Harry, Ron och Hermione hade redan haft två lärare i försvar mot svartkonster, av vilka ingen hade hållit ut i mer än ett år. Det gick rykten om att just den tjänsten drog olycka över folk.

”Jag hoppas han klarar av det”, sade Ron tvivlande. ”Han ser ut som om en enda rejäl förbannelse skulle ta kål på honom, tycker ni inte? Hur som helst”, sade han och vände sig till Harry, ”vad var det nu du ville tala om för oss?”

Harry förklarade allt om mr och mrs Weasleys gräl och varningen som mr Weasley nyss hade gett honom. När han hade berättat färdigt satt Ron som slagen av blixten och Hermione höll båda händerna för munnen. Till sist sänkte hon dem för att säga:

”Sirius Black rymde alltså för att komma efter dig? Å, Harry ... du måste vara väldigt, väldigt försiktig. Ställ inte till en massa problem för dig själv nu, Harry ...”

”Det har jag aldrig gjort”, sade Harry förnärmat. ”Problemen brukar alltid söka upp mig.”

”Hur dum ska man vara för att söka efter en galning som vill slå ihjäl en?” sade Ron darrigt.

De tog emot nyheten mycket sämre än Harry hade väntat sig. Både Ron och Hermione verkade vara mycket mer rädda för Black än han själv var.

”Ingen vet hur han slapp ut ur Azkaban”, sade Ron osäkert. ”Ingen har nånsin flytt därifrån förut. Och han var ändå den bäst bevakade fången.”

”Men visst kommer de att få tag i honom?” sade Hermione ivrigt. ”Alla mugglare är ju också ute och letar efter honom, menar jag ...”

”Vad är det där för oväsen?” frågade Ron plötsligt.

En svag, liksom metallisk vissling hördes någonstans ifrån. De såg sig omkring i kupén.

”Det kommer från din koffert, Harry”, sade Ron.

Han reste sig upp och sträckte sig efter kofferten på bagagehyllan. Ett ögonblick senare hade han dragit fram fick-snokoskopet ur kofferten. Det snurrade runt med väldig fart på Rons handflata och glödde kraftigt.

”Är det där ett snokoskop?” sade Hermione intresserat och reste sig upp för att få sig en bättre titt.

”Jaa ... fast det är förstås ett väldigt billigt ett”, sade Ron. ”Det pajade precis när jag skulle binda fast det vid Errols ben för att skicka det till Harry.”

”Gjorde du nånting skumt på samma gång?” frågade Hermione knipslugt.

”Nej! Jo, förstås ... jag borde inte ha använt Errol. Ni vet att han egentligen inte klarar av långa resor, men hur skulle jag annars ha fått i väg Harrys present till honom?”

”Stoppa tillbaka det i kofferten”, rådde honom Harry då snokoskopet gav ifrån sig en genomträngande vissling, ”annars väcker det honom.”

Han nickade mot professor Lupin. Ron stoppade ner snokoskopet i ett särskilt motbjudande gammalt strumppar som hade tillhört morbror Vernon. Det dämpade ljudet, och han stängde lugnt locket igen.

”Vi skulle kunna få det kollat i Hogsmeade”, sade Ron och satte sig igen. ”De säljer såna här grejer inne hos Dervish & Banges, som har magiska instrument och allt möjligt annat. Fred och George har berättat det för mig.”

”Vet du mycket om Hogsmeade?” frågade Hermione intresserat. ”Jag har läst att det är den enda helt mugglarfria boplatsen i hela Storbritannien ...”

”Ja, det tror jag det är”, sade Ron lite nonchalant. ”Men det är inte därför jag vill komma dit. Jag vill så väldigt gärna gå till Godisbaronen!”

”Vad är det för nåt?” sade Hermione.

”Det är en godisaffär där de har precis allt”, sade Ron med ett drömmande uttryck i ansiktet. ”Pepparbusar – de får det att ryka ur munnen på en – och stora tjocka chokladbollar fyllda med jordgubbskräm och tjock grädde och jättegoda snaskfjäderpennor som man kan suga på under lektionerna medan man ser ut som om man tänkte på vad man skulle skriva härnäst ...”

”Men visst är Hogsmeade ett väldigt intressant ställe?” envisades Hermione ivrigt. ”I Trolldomsvärldens historiska platser och sevärdheter står det att värdshuset var huvudkvarter för 1612 års tomteuppror, och Spökande stugan lär vara det värst hemsökta huset i Storbritannien ...”

”... och kompakta tomtebruskulor som får en att sväva flera centimeter över golvet medan man slickar på dem”, fortsatte Ron, som tydligen inte lyssnade på ett ord av vad Hermione sade.

Hermione såg bort på Harry.

”Visst blir det roligt att få komma ut från skolan ett tag och gå på upptäcktsfärd i Hogsmeade?”

”Det tror jag säkert att det blir”, sade Harry dystert. ”Ni måste berätta för mig när ni har upptäckt allting.”

”Vad menar du?” sade Ron.

”Jag kan inte följa med. Min morbror vägrade att skriva under tillståndsblanketten, och Fudge ville inte heller göra det.”

Ron såg förskräckt ut.

”Har du inte tillåtelse att komma med? Men ... det är inte möjligt. McGonagall eller nån av de andra lärarna kommer att ge dig lov.”

Harry skrattade ihåligt. Professor McGonagall, som var föreståndare för Gryffindors elevhem, var mycket sträng.

”... eller också kan vi fråga Fred och George. De känner till varenda hemlig gång ut ur slottet ...”

”Ron!” sade Hermione skarpt. ”Jag tycker inte att Harry ska smyga sig ut ur skolan medan Black är på fri fot ...”

”Ja, det är nog just vad McGonagall kommer att säga när jag ber om tillåtelse”, sade Harry bittert.

”Men om vi är tillsammans med honom”, sade Ron hurtigt till Hermione, ”skulle Black inte våga ...”

”Å, Ron, prata inte sån smörja!” snäste Hermione. ”Black har redan mördat en hel hop med folk mitt på öppen gata, så tror du verkligen han kommer att dra sig för att angripa Harry bara för att vi är där?”

Hon stod och fumlade med remmarna till Krumbens korg medan hon talade.

”Släpp inte ut den där!” utropade Ron, men för sent.

Krumben tog ett lätt skutt ur korgen, sträckte på sig, gäspade och hoppade upp i knät på Ron. Bulan i Rons bröstficka började skälva och han skuffade ilsket ner katten.

”Stick härifrån!”

”Ron, låt honom vara!” sade Hermione argt.

Ron skulle just ge svar på tal då professor Lupin rörde på sig. De betraktade honom oroligt, men han vände bara huvudet åt andra sidan med lätt gapande mun och sov vidare.

Hogwartsexpressen tuffade stadigt norrut och landskapet utanför fönstret blev vildare och mörkare medan molnen ovanför tätnade. Folk rusade fram och tillbaka förbi dörren till deras kupé. Krumben hade nu slagit sig ner på en tom sittplats, med det tillplattade ansiktet vänt mot Ron och de gula ögonen fästa på Rons bröstficka.

Klockan ett anlände den knubbiga lilla häxan med matvagnen. Hon öppnade dörren till deras kupé.

”Tycker ni att vi borde väcka honom?” frågade Ron osäkert och nickade bort mot professor Lupin. ”Han ser ut som om han kunde behöva lite mat.”

Hermione närmade sig försiktigt professor Lupin.

”Öh ... professorn?” sade hon. ”Ursäkta mig ... professorn?”

Han rörde sig inte.

”Oroa dig inte, lilla vän”, sade häxan medan hon räckte en stor hög kittelkakor till Harry. ”Om han är hungrig när han vaknar, finns jag längst fram hos lokföraren.”

”Han sover verkligen, va?” sade Ron tyst då häxan sköt igen kupédörren efter sig. ”Han har väl inte dött, menar jag?”

”Nej, nej, han andas”, viskade Hermione och tog emot kittelkakan som Harry räckte henne.

Professor Lupin kanske inte var särskilt sällskaplig, men hans närvaro i kupén hade sina fördelar. Mitt på eftermiddagen, just som det hade börjat regna och droppa nerför rutorna så att de böljande kullarna utanför blev suddiga, hörde de åter steg i korridoren och deras tre älsklingsfiender dök upp i dörren: Draco Malfoy, flankerad av sina kumpaner, Vincent Crabbe och Gregory Goyle.

Draco Malfoy och Harry hade varit fiender ända sedan de möttes på den första tågresan till Hogwarts. Malfoy, som hade ett blekt, spetsigt, hånfullt ansikte, tillhörde Slytherins elevhem. Han var sökare i Slytherins quidditchlag, samma spelarposition som Harry hade fått i Gryffindors lag.

Crabbe och Goyle verkade bara finnas till för att lyda Malfoys order. Båda var stora och muskulösa. Crabbe var längst av dem, med pottklippning och mycket tjock hals. Goyle hade kort, borstigt hår och långa, gorillaliknande armar.

”Titta bara vilka som sitter här”, sade Malfoy i sin vanliga släpiga och hånfulla ton medan han sköt upp kupédörren. ”Pottan och Vesslan.”

Crabbe och Goyle skrockade som bergtroll.

”Jag hörde att din pappa äntligen fick lägga vantarna på lite guld nu i somras, Weasley”, sade Malfoy. ”Dog inte din mamma av chock?”

Ron reste sig så häftigt att han välte ner Krumbens korg på golvet. Professor Lupin gav ifrån sig en snarkning.

”Vem är det där?” sade Malfoy och tog automatiskt ett steg bakåt då han upptäckte Lupin.

”Den nye läraren”, sade Harry, som också hade rest sig så att han kunde hålla Ron tillbaka, om det blev nödvändigt. ”Vad var det du sa, Malfoy?”

Malfoys bleka ögon smalnade. Han var inte så dum att han tänkte utmana till slagsmål rakt under näsan på en lärare.

”Kom, så drar vi”, mumlade han förbittrat till Crabbe och Goyle, och alla tre försvann.

Harry och Ron satte sig igen. Ron gned sina knogar.

”Jag tänker inte tåla några dumheter från Malfoy i år”, sade han ilsket. ”Jag menar det. Om han gör narr av min familj en enda gång till, ska jag ta tag i huvudet på honom och ...”

Ron gjorde en våldsam gest rakt ut i luften.

”Ron”, väste Hermione och pekade på professorn. ”Var försiktig ...”

Men professor Lupin sov fortfarande djupt.

Regnet tilltog medan tåget rusade allt längre norrut. Utanför fönstren var det nu ett kompakt, skimrande grått som gradvis mörknade, tills lyktor flammade upp ute i korridorerna och över bagagehyllorna. Tåget rasslade, regnet hamrade, vinden tjöt, men professor Lupin sov fortfarande.

”Vi måste nästan vara där nu”, sade Ron och lutade sig fram för att titta förbi professor Lupin genom det nu helt svarta kupéfönstret.

Han hade knappt uttalat orden förrän tåget började sakta ner farten.

”Skönt”, sade Ron. Han reste sig, gick försiktigt förbi professor Lupin fram till fönstret och försökte titta ut. ”Jag är jättehungrig, jag vill hinna till festmiddagen.”

”Vi kan inte vara framme än”, sade Hermione och tittade på sin klocka.

”Varför stannar vi då?”

Tåget gick saktare och saktare. Då dunkandet från rälsen dog bort, hördes ljudet från vinden och regnet högre än någonsin mot fönstren.

Harry, som satt närmast dörren, klev upp för att titta ut i korridoren. Hela vägen genom vagnen stacks det ut nyfikna huvuden ur kupéerna.

Tåget stannade med en stöt, och avlägsna dunsar och smällar vittnade om att det ramlade ner bagage från hyllorna. Sedan, utan förvarning, slocknade alla ljusen och de försänktes i totalt mörker.

”Vad är det som händer?” sade Rons röst någonstans bakom Harry.

”Aj!” flämtade Hermione. ”Ron, det där var min fot du trampade på!”

Harry trevade sig tillbaka till sin plats.

”Tror du att loket har fått maskinstopp?”

”Vet inte ...”

Det hördes ett gnisslande ljud, och Harry såg den otydliga svarta konturen av Ron, som torkade ren en fläck på fönstret och kikade ut.

”Det är nånting som rör sig där ute”, sade Ron. ”Jag tror det kommer folk ombord på tåget ...”

Kupédörren öppnades plötsligt och någon ramlade över Harrys ben så att det gjorde ont.

”Förlåt! Vet ni vad som händer? Aj! Förlåt ...”

”Hej, Neville”, sade Harry. Han trevade runt i mörkret och drog upp Neville i manteln.

”Harry? Är det du? Vad händer?”

”Ingen aning. Sätt dig ner ...”

Det hördes ett högt väsande och ett gny av smärta. Neville hade försökt sätta sig på Krumben.

”Jag ska fråga lokföraren vad som står på”, kom Hermiones röst.

Harry kände hur hon gick förbi honom, hörde dörren skjutas upp igen och sedan kom en duns och två höga tjut av smärta.

”Vem är det?”

”Vem är du då?”

”Ginny?”

”Hermione?”

”Vad gör du?”

”Jag letar efter Ron ...”

”Kom in och sätt dig ...”

”Inte här!” sade Harry hastigt. ”Jag är här!”

”Aj!” sade Neville.

”Tyst!” sade plötsligt en hes röst.

Professor Lupin tycktes ha vaknat upp till sist. Harry kunde höra att det rörde sig borta i hans hörn. Ingen av dem sade något.

Det hördes ett mjukt, sprakande ljud och ett darrande ljus fyllde kupén. Professor Lupin såg ut att hålla en handfull lågor. De lyste upp hans trötta gråa ansikte, men ögonen såg livliga och vaksamma ut.

”Stanna där ni är”, sade han med samma hesa röst, och han reste sig långsamt upp med sin handfull eld utsträckt framför sig.

Men dörren gled sakta upp innan Lupin hann fram till den.

I dörröppningen, upplyst av de darrande lågorna i Lupins hand, stod en mantelklädd figur, som tornade upp sig ända till taket. Ansiktet var helt dolt under den uppdragna huvan. Harrys blick gled neråt, och det han såg fick hans mage att dra ihop sig i kramp. Det stack fram en hand ur vecken på manteln, och den var glänsande, gråaktig, slemartad och fjällig, likt någonting dött som hade upplösts i vatten ...

Men den var bara synlig under bråkdelen av en sekund. Som om varelsen under manteln kände Harrys blick, drogs handen plötsligt tillbaka in i vecken på det svarta tyget.

Och sedan drog varelsen under huvan, vad den än var för något, ett långt, utdraget, rosslande andetag, som om den försökte suga in någonting mer än luft från sin omgivning.

En intensiv köld svepte över dem allesammans. Harry kände hur hans egna andetag stockade sig i halsen. Iskylan trängde in under huden på honom. Den trängde ner i hans bröst, in i själva hjärtat ...

Harrys ögon rullade uppåt och han kunde inte se. Han höll på att drunkna i köld. Det brusade i öronen som om han var under vatten. Han drogs djupare och djupare ner, dånet blev högre ...

Och sedan, långt långt borta, hörde han någon som skrek, hemska, skräckslagna, bönfallande rop. Han ville hjälpa den som skrek, vem det nu var, han försökte röra på armarna men kunde inte ...

En tjock, vit dimma virvlade runt honom, inuti honom ...

”Harry! Harry! Hur är det med dig?”

Någon klappade honom hårt i ansiktet.

”V-vad?”

Harry slog upp ögonen. Det var lyktor tända ovanför huvudet på honom och golvet skakade – Hogwartsexpressen hade satt sig i rörelse igen och ljuset var åter tänt. Han tycktes ha glidit ner på golvet från sätet. Ron och Hermione låg på knä bredvid honom, och ovanför dem kunde han se Neville och professor Lupin stå och titta på honom. Harry mådde väldigt illa och när han sträckte upp handen för att rätta till glasögonen kände han att han var alldeles kallsvettig i ansiktet.

Ron och Hermione lyfte tillbaka honom upp på sätet.

”Känns det bättre?” frågade Ron nervöst.

”Jaa”, sade Harry och kastade en hastig blick mot dörren. Varelsen i huvan hade försvunnit. ”Vad hände? Var är den där ... den där varelsen? Vem var det som skrek?”

”Ingen skrek”, sade Ron ännu mer nervöst.

Harry såg sig omkring i den ljusa kupén. Ginny och Neville tittade tillbaka på honom, mycket bleka i ansiktet båda två.

”Men jag hörde nån som skrek ...”

Ett högt knäckande ljud fick dem alla att hoppa till. Professor Lupin höll på att bryta en jättestor chokladkaka i bitar.

”Varsågod”, sade han till Harry och räckte honom en extra stor bit. ”Ät den. Det kommer att hjälpa.”

Harry tog emot chokladen, men han åt den inte.

”Vad var det där för en varelse?” frågade han Lupin.

”En dementor”, sade Lupin, som nu delade ut choklad till alla de andra. ”En av dementorerna från Azkaban.”

Alla stirrade på honom. Professor Lupin knycklade ihop det tomma chokladpapperet och stoppade det i fickan.

”Ät”, upprepade han. ”Det hjälper. Jag måste prata med lokföraren, ursäkta mig ...”

Han stegade förbi Harry och försvann ut i korridoren.

”Är du säker på att du mår bra, Harry?” sade Hermione och såg oroligt på honom.

”Jag fattar inte ... Vad var det som hände?” sade Harry och torkade ännu mer svett ur ansiktet.

”Jo ... den där varelsen ... dementorn ... stod här och såg sig omkring. Jag tror att den gjorde det, menar jag, för jag kunde inte se ansiktet på den ... och du ... du ...”

”Jag trodde att du hade fått ett anfall eller nåt sånt”, sade Ron, som fortfarande såg skrämd ut. ”Du blev liksom stel och ramlade ner från din plats och började rycka i hela kroppen ...”

”Och professor Lupin klev över dig och gick emot dementorn medan han drog fram sin trollstav”, sade Hermione. ”Och han sa: ’Ingen av oss gömmer Sirius Black under våra mantlar. Ge dig av.’ Men dementorn rörde sig inte, så Lupin mumlade några ord och nånting silveraktigt sköt ut från hans stav mot den, och den vände sig om och liksom bara gled i väg ...”

”Den var hemsk”, sade Neville med gällare röst än vanligt. ”Kände du hur kallt det blev när den kom in?”

”Jag kände mig konstig”, sade Ron och skruvade olustigt på sig. ”Som om jag aldrig skulle bli glad igen ...”

Ginny, som satt hopkrupen i ett hörn och såg nästan lika sjuk ut som Harry kände sig, gav ifrån sig en svag snyftning. Hermione gick fram och lade en tröstande arm om henne.

”Men var det ingen av er som ... ramlade ner från sätena?” frågade Harry hjälplöst.

”Nej”, sade Ron och tittade oroligt på Harry igen. ”Fast Ginny skakade som en vansinnig i hela kroppen ...”

Harry förstod inte. Han kände sig svag och darrig, som om han höll på att hämta sig från en besvärlig släng av influensa. Och nu började han också att skämmas. Varför hade han brutit ihop så där, när ingen annan hade gjort det?

Professor Lupin hade kommit tillbaka. Han stannade till då han kom in, såg sig omkring och sade med ett litet leende:

”Jag har faktiskt inte förgiftat den där chokladen ...”

Harry tog en tugga och till sin stora förvåning kände han med ens hur värmen spred sig ut i fingertopparna och ner i tårna.

”Vi är framme vid Hogwarts om tio minuter”, sade professor Lupin. ”Hur mår du nu, Harry?”

Harry frågade inte hur professor Lupin kunde känna till hans namn.

”Fint”, mumlade han generat.

De sade inte särskilt mycket under återstoden av resan. Sent omsider stannade tåget vid Hogsmeades station och det blev en väldig rusning för att komma av. Ugglor hoade, katter jamade och Nevilles padda kväkte ljudligt från insidan av hans hatt. Det var bitande kallt på den lilla perrongen och det isiga regnet stod som spön i backen.

”Förstaårselever den här vägen!” ropade en välbekant röst.

Harry, Ron och Hermione vände sig om och fick syn på Hagrids jättelika silhuett i motsatta änden av perrongen, där han stod och vinkade fram de skräckslagna nya eleverna till deras traditionella båttur tvärs över sjön.

”E allt som de ska me er tre?” vrålade Hagrid över myllret.

De vinkade åt honom men hade ingen möjlighet att tala med honom eftersom elevhopen runt omkring började dra dem med sig bort från perrongen. Harry, Ron och Hermione följde med strömmen ut på en knagglig och lerig väg, där minst hundra diligenser stod och väntade på resten av eleverna, var och en dragen av en osynlig häst. Det var i alla fall vad Harry antog, därför att när de klev upp i en av diligenserna och stängde dörren, satte den i väg alldeles själv, skumpande och svajande hit och dit i farten.

Diligensen luktade svagt av mögel och halm. Harry kände sig bättre efter chokladen, men fortfarande svag. Ron och Hermione kastade ideligen granskande blickar på honom, som om de var rädda att han skulle ramla ihop igen.

Då vagnen rullade fram mot ett par praktfulla smidesjärngrindar, flankerade av stenpelare med bevingade vildsvin överst, såg Harry två dementorer till, dolda av kapuschonger, som stod vakt på vardera sidan. En våg av kallt illamående hotade att uppsluka honom igen; han lutade sig tillbaka i det knöliga sätet och slöt ögonen tills de hade passerat genom grindarna. Vagnen ökade farten på den långa, sluttande uppfarten till slottet. Hermione lutade sig ut genom det lilla fönstret och såg hur de många tinnarna och tornen kom allt närmare. Till sist stannade vagnen med en gungning och Hermione och Ron klev ur.

Då Harry steg ner på marken ljöd en släpig, förtjust röst i hans öron.

”Svimmade du, Potter? Är det sant som Longbottom säger? Svimmade du verkligen?”

Malfoy armbågade sig förbi Hermione för att spärra Harrys väg uppför stentrappan till slottet. Han såg skadeglad ut och hade en elak glimt i de bleka ögonen.

”Stick i väg, Malfoy”, sade Ron sammanbitet. ”Svimmade inte du också, Weasley?” sade Malfoy med hög röst. ”Skrämde den hemska dementorn dig med, Weasley?”

”Är det nåt problem här?” sade en mild röst. Professor Lupin hade just stigit ur vagnen som kom efter.

Malfoy stirrade på professor Lupin med en oförskämd blick, som inregistrerade hans lappade klädnad och den fallfärdiga väskan. Med en lätt antydan av ironi i rösten sade han:

”O, nej då ... öh ... professorn”, varpå han flinade självbelåtet åt Crabbe och Goyle och gick före dem uppför trappan in i slottet.

Hermione petade Ron hårt i ryggen för att få honom att skynda på, och alla tre slöt sig till hopen som vällde uppför trappan, genom de jättelika ekdörrarna och in i den stora och djupa entréhallen som var upplyst av flammande facklor. En praktfull marmortrappa ledde från hallen upp till övervåningarna.

Dörren in till stora salen stod öppen till höger. Harry följde med de andra eleverna mot den, men han hade knappt skymtat det förtrollade taket, som var svart och molnigt den här kvällen, förrän en röst ropade:

”Potter! Granger! Jag vill träffa er båda två!”

Harry och Hermione vände sig överraskade om. Det var professor McGonagall, lärare i förvandlingskonst och föreståndare för Gryffindors elevhem, som ropade över huvudet på hopen. Hon var en häxa med strängt utseende och håret uppsatt i en hård knut; hennes skarpa ögon inramades av fyrkantiga glasögon. Harry trängde sig fram mot henne gripen av onda aningar. Professor McGonagall lyckades alltid på något sätt få honom att känna sig skyldig på ett eller annat vis.

”Ni behöver inte se så oroliga ut, jag vill bara tala några ord med er inne på mitt kontor”, sade hon till dem. ”Fortsätt du med de andra, Weasley.”

Ron stirrade efter dem då professor McGonagall ledde bort Harry och Hermione från den pladdrande elevhopen. De följde med henne tvärs genom entréhallen, uppför marmortrappan och genom en korridor.

När de väl hade kommit in på hennes kontor, ett litet rum med en stor, välkomnande brasa, tecknade professor McGonagall åt Harry och Hermione att sätta sig. Själv slog hon sig ner bakom skrivbordet och sade tvärt:

”Professor Lupin skickade en uggla i förväg för att tala om att du blev sjuk på tåget, Potter.”

Innan Harry hann svara hördes det en mjuk knackning på dörren och madam Pomfrey, föreståndarinnan för sjukavdelningen, trädde in.

Harry kände att han blev röd i ansiktet. Det var illa nog att han hade svimmat, eller vad det nu var han hade gjort, utan att alla skulle behöva göra en massa väsen av det.

”Jag mår utmärkt”, sade han. ”Jag behöver ingenting ...”

”Å, jaså, är det du?” sade madam Pomfrey utan att låtsas om vad han hade sagt. Hon böjde sig ner för att se närmare på honom. ”Du har väl gjort nånting farligt igen, antar jag?”

”Det var en dementor, Poppy”, sade professor McGonagall.

De utbytte dystra blickar och madam Pomfrey skrockade ogillande.

”Tänk att sätta dementorer på vakt runt en skola”, muttrade hon medan hon strök undan Harrys hår och kände honom på pannan. ”Han kommer inte att bli den förste som ramlar ihop. Ja, han är alldeles svettig. Hemska varelser, det är vad de är. Och de har en ohygglig effekt på folk som redan är ömtåliga ...”

”Jag är inte ömtålig!” sade Harry ilsket.

”Nej, det är klart att du inte är”, sade madam Pomfrey frånvarande medan hon tog hans puls.

”Vad behöver han?” frågade professor McGonagall kort och koncist. ”Vila? Borde han kanske tillbringa natten i sjukhusflygeln?”

”Jag mår utmärkt!” sade Harry och hoppade upp. Tanken på vad Draco Malfoy skulle säga om han måste gå till sjukhusflygeln var rena tortyren.

”Ja, han borde då allra minst få lite choklad”, sade madam Pomfrey, som nu försökte kika in i Harrys ögon.

”Jag har redan fått det”, sade Harry. ”Professor Lupin gav mig en bit. Vi fick choklad av honom allihop.”

”Jaså, det gjorde han?” sade madam Pomfrey gillande. ”Då kanske vi äntligen har fått en lärare i försvar mot svartkonster som känner till sina botemedel.”

”Är du säker på att du mår bra, Harry?” sade professor McGonagall skarpt.

”Ja!” sade Harry.

”Utmärkt. Vill du då vara vänlig och vänta utanför medan jag har ett kort samtal med miss Granger om hennes schema. Sen kan vi gå ner till festen tillsammans.”

Harry gick ut i korridoren tillsammans med madam Pomfrey, som gav sig i väg mot sjukhusflygeln, muttrande för sig själv. Han behövde bara vänta ett par minuter. Sedan kom Hermione ut med ett mycket förnöjt ansiktsuttryck. Professor McGonagall följde efter, och alla tre gick tillbaka nerför marmortrappan och in i stora salen. Där var ett hav av spetsiga svarta hattar. Vid vart och ett av elevhemmens långbord satt eleverna bänkade, och deras ansikten glimmade i skenet från tusentals levande ljus som svävade i tomma luften över borden. Professor Flitwick, en pytteliten trollkarl med en tjock vit hårman, höll just på att bära ut en gammal hatt och en pall ur salen.

”Å”, sade Hermione med dämpad röst, ”vi har missat sorteringen!”

Nya elever blev insorterade i olika elevhem genom att sätta på sig sorteringshatten, som ropade ut det hem de bäst passade in i (Gryffindor, Ravenclaw, Hufflepuff eller Slytherin). Professor McGonagall stegade i väg mot sin tomma plats vid huvudbordet, och Harry och Hermione började så tyst som möjligt gå åt andra hållet, mot Gryffindorbordet. De andra eleverna vände sig om och tittade på dem då de gick förbi längst bak i salen, och några av dem pekade på Harry. Hade historien om att han svimmat framför dementorn färdats så fort?

Han och Hermione slog sig ner på var sin sida om Ron, som hade hållit platser åt dem.

”Vad rörde sig allt det där om?” mumlade han i örat på Harry.

Harry började en viskande förklaring, men i samma ögonblick reste sig rektorn för att tala, så han avbröt sig.

Trots att professor Dumbledore var väldigt gammal utstrålade han alltid stor energi och livfullhet. Han hade mycket långt silverfärgat hår och skägg, halvmånformade glasögon och en oerhört krokig näsa. Han omtalades ofta som samtidens störste trollkarl, men det var inte därför som Harry respekterade honom. Man kunde inte låta bli att lita blint på Albus Dumbledore, och då Harry såg honom le glatt mot alla eleverna kände han sig för första gången riktigt trygg sedan den hemska stunden då dementorn hade trätt in i tågkupén.

”Välkomna!” sade Dumbledore och hans skägg skimrade i skenet från de levande ljusen. ”Välkomna till ett nytt år på Hogwarts! Jag har några saker jag vill meddela er allesammans, och eftersom en av dem är mycket allvarlig är det nog bäst att få den överstökad innan ni blir alldeles omtöcknade av vår utomordentliga festmåltid ...” Dumbledore harklade sig och fortsatte: ”Som ni nog alla är klara över efter deras genomsökning av Hogwartsexpressen, är skolan för närvarande bevakad av en skara dementorer från Azkaban. De är här på uppdrag av Trolldomsministeriet.”

Han gjorde en paus, och Harry mindes med ens vad mr Weasley hade sagt om att Dumbledore inte var särskilt glad över att dementorerna vaktade skolan.

”De är posterade vid varenda ingång till skolområdet”, fortsatte Dumbledore, ”och så länge de befinner sig hos oss vill jag göra det helt klart att ingen får lämna skolan utan tillåtelse. Man kan inte lura dementorer med tricks eller förklädnader – eller ens osynlighetsmantlar”, tillade han lugnt, och Harry och Ron utbytte en hastig blick. ”Det ligger inte i en dementors natur att förstå vädjanden eller ursäkter. Därför varnar jag var och en av er för att ge dem minsta anledning att skada er. Jag litar på att prefekterna och den nya manliga och kvinnliga försteprefekten ser till att ingen elev råkar i bråk med en dementor.”

Percy, som satt ett par platser bort från Harry, sköt fram bröstet igen och såg sig omkring med viktig min. Dumbledore gjorde en ny paus. Han kastade en mycket allvarlig blick runt om i salen, och ingen rörde sig eller yttrade ett ljud.

”Och nu till gladare nyheter”, fortsatte han. ”Det är mig ett nöje att få hälsa två nya lärare välkomna i våra led det här året. Först professor Lupin, som mycket vänligt har ställt sig till förfogande som lärare i försvar mot svartkonster.”

Det hördes några spridda, ganska lama applåder. Bara de som hade suttit i samma kupé på tåget som professor Lupin klappade av alla krafter, däribland Harry. Professor Lupin såg alldeles särskilt luggsliten ut vid sidan av de andra lärarna, som var iförda sina finaste klädnader.

”Titta på Snape!” väste Ron i örat på Harry.

Professor Snape, läraren i trolldryckskonst, stirrade ner längs huvudbordet mot professor Lupin. Det var allmänt känt att Snape ville ha tjänsten i försvar mot svartkonster, men till och med Harry, som tyckte ytterst illa om Snape, blev häpen över uttrycket som förvred hans magra, gulbleka ansikte. Det var mer än ilska, det var ren avsky. Harry kände bara alltför väl igen det uttrycket – det var precis så Snape såg ut var gång hans blick föll på Harry.

”Vad beträffar vår andra nytillsättning”, fortsatte professor Dumbledore då de ljumma applåderna för professor Lupin dog bort, ”så måste jag tyvärr meddela att professor Kettleburn, vår lärare i skötsel av magiska djur, drog sig tillbaka i slutet av förra läsåret för att vårda sina återstående lemmar. Men det är däremot med stor glädje jag kan tala om att hans plats kommer att fyllas av ingen mindre än Rubeus Hagrid, som har lovat att åta sig undervisningen utöver sina plikter som skogvaktare.”

Harry, Ron och Hermione stirrade förbluffade på varandra. Sedan instämde även de i det stormande bifallet, som i synnerhet kom från Gryffindorbordet. Harry lutade sig fram för att titta på Hagrid, som hade blivit pionröd i ansiktet och stirrade ner på sina jättelika nävar med ett brett grin, som doldes bakom det vildvuxna svarta skägget.

”Vi borde ha förstått det!” vrålade Ron och dunkade i bordet. ”Vem annars skulle ha kommit på att sätta upp en bitande bok på vår lista?”

Harry, Ron och Hermione var de sista som upphörde att applådera, och då professor Dumbledore åter tog till orda såg de att Hagrid torkade ögonen på bordsduken.

”Ja, jag tror att det var det viktigaste jag hade att säga”, sade Dumbledore. ”Låt festmåltiden börja!”

De gyllene faten och bägarna framför dem fylldes genast med mat och dryck. Harry, som plötsligt kände sig gluphungrig, lade för sig av allting inom räckhåll och började äta.

Det var en härlig fest. Salen ekade av prat, skratt och klirret från knivar och gafflar. Men Harry, Ron och Hermione längtade efter att måltiden skulle ta slut så att de kunde få prata med Hagrid. De visste hur mycket det betydde för honom att bli utnämnd till lärare. Hagrid var nämligen inte en färdigutbildad trollkarl, för han hade relegerats från Hogwarts under sitt tredje år där, anklagad för ett brott som han inte hade begått. Det var Harry, Ron och Hermione som hade rentvått Hagrids namn året innan.

Till slut, när de sista bitarna av pumpatårta hade smält bort från de gyllene uppläggningsfaten, meddelade Dumbledore eleverna att det var dags för dem allesammans att gå upp till sovsalarna och lägga sig.

Nu hade de chansen.

”Grattis, Hagrid!” skrek Hermione då de kom fram till huvudbordet.

”De e alltsammans tack vare er tre”, sade Hagrid och torkade sitt glänsande ansikte på servetten medan han såg upp på dem. ”Kan knappt tro de ... Vicken fin man han e, Dumbledore ... Kom raka vägen till min stuga sen professor Kettleburn sagt att han fått nog ... De e just va jag alltid önskat mej ...”

Överväldigad av rörelse begravde han ansiktet i servetten, varefter professor McGonagall schasade i väg dem.

Harry, Ron och Hermione slöt sig till Gryffindoreleverna som strömmade uppför marmortrappan. De kände att de var mycket trötta nu, när de tog sig genom de ändlösa korridorerna och uppför ännu fler trappor för att nå fram till Gryffindortornets dolda ingång. Ett stort porträtt av en tjock dam i skär klänning frågade dem:

”Lösenord?”

”Låt mig komma fram! Släpp fram mig!” ropade Percy längst bak i elevhopen. ”Det nya lösenordet är Fortuna Major!”

”Å, nej”, sade Neville Longbottom nedslaget. Han hade alltid svårt att komma ihåg lösenorden.

Efter att ha tagit sig igenom porträtthålet och tvärs genom uppehållsrummet skildes flickor och pojkar åt för att gå till sina respektive trappor till sovsalarna. Harry klev uppför spiraltrappan med en endaste tanke i huvudet: hur glad han var över att vara tillbaka. De trädde in i den välbekanta, cirkelrunda sovsalen med de fem himmelssängarna. Harry såg sig omkring och kände att nu var han äntligen hemma.





6. Rovfågelsklor och teblad


När Harry, Ron och Hermione trädde in i stora salen till frukosten följande dag var den förste de fick syn på Draco Malfoy i färd med att underhålla en stor grupp Slytherinelever med en väldigt lustig historia. Då de gick förbi gjorde Malfoy en fånig imitation av ett svimningsanfall, vilket fick alla att vråla av skratt.

”Låtsas som ingenting”, sade Hermione, som kom alldeles bakom Harry. ”Strunta i honom bara, det är inte mödan värt att ...”

”Hej, Potter!” skrek Pansy Parkinson, en Slytherinflicka som såg ut som en mops i ansiktet. ”Potter! Dementorerna kommer, Potter! Buuuuuuuuuu!”

Harry sjönk ner på en stol vid Gryffindorbordet, bredvid George Weasley.

”Nya tredjeårsscheman”, sade George och räckte över dem. ”Vad är det med dig, Harry?”

”Malfoy”, sade Ron och satte sig på Georges andra sida medan han glodde ilsket bort mot Slytherinbordet.

George tittade upp och hann precis se hur Malfoy låtsades svimma av skräck igen.

”Den där lilla narren”, sade han lugnt. ”Han var minsann inte lika kaxig i går kväll när dementorerna var nere i vår ände av tåget. Han kom inrusande i vår kupé, visst gjorde han det, Fred?”

”Han kissade nästan i byxorna”, sade Fred med en föraktfull blick på Malfoy.

”Jag kände mig inte särskilt morsk själv”, sade George. ”De är hemska varelser, de där dementorerna ...”

”De får en liksom att frysa till is inuti”, sade Fred.

”Men ni svimmade i alla fall inte, eller hur?” sade Harry med låg röst.

”Glöm det, Harry”, sade George tröstande. ”Pappa blev tvungen att fara ut till Azkaban en gång. Kommer du ihåg det, Fred? Och han sa att det var det värsta ställe han nånsin varit på. Han kom tillbaka alldeles svag och darrande ... De suger ut all glädje ur sin omgivning, de där dementorerna. De flesta fångarna blir vansinniga av att vara där i fängelset.”

”Nå, vi får väl se hur glad Malfoy kommer att se ut efter vår första quidditchmatch”, sade Fred. ”Gryffindor mot Slytherin, säsongens första match, som ni kanske kommer ihåg?”

Enda gången Harry och Malfoy hade kämpat mot varandra i en quidditchmatch hade Malfoy varit definitivt underlägsen. Harry, som nu kände sig på lite bättre humör, tog sig en ordentlig portion korv och stekta tomater.

Hermione satt och studerade sitt nya schema.

”Å, vad bra, vi börjar med några nya ämnen redan i dag”, utbrast hon glatt.

”Hermione, det måste ha blivit nåt fel på ditt schema”, sade Ron och rynkade pannan medan han kikade över axeln på henne. ”Titta ... de har skrivit upp tio olika ämnen om dagen på dig. Det finns bara inte tillräckligt med tid för så många.”

”Det går nog. Jag har ordnat det med professor McGonagall.”

”Men titta så det ser ut här på morgonen”, sade Ron och skrattade. ”Klockan nio, spådomskonst. Och under står det: klockan nio, mugglarstudier.” Ron lutade sig närmare schemat med ett skeptiskt ansiktsuttryck. ”Och titta, under det står det ju också: talmagi, klockan nio. Nog för att jag vet att du är duktig, Hermione, men så duktig är ingen. Hur ska du kunna vara på tre lektioner samtidigt?”

”Var inte dum”, sade Hermione tvärt. ”Självfallet ska jag inte vara på tre lektioner samtidigt.”

”Ja, men då ...”

”Vill du räcka mig marmeladen?” sade Hermione.

”Men ...”

”Å, Ron, vad angår det dig om mitt schema är lite överfullt?” fräste Hermione. ”Jag sa ju att jag har ordnat det hela med professor McGonagall.”

Just då kom Hagrid in i stora salen. Han var iförd sin långa mollskinnsöverrock och svängde frånvarande med en död skunk i sin jättestora näve.

”E ni beredda?” frågade han ivrigt och stannade till hos dem på väg fram till huvudbordet. ”Ni ska va me på min allra första lektion! Mesamma efter lunch! Har vart oppe sen klockan fem för å förbereda allting ... hoppas de går bra ... Tänka sej bara ... jag, en lärare ... Jag säjer då de ...”

Han flinade brett mot dem och gick vidare upp till huvudbordet, med skunken fortfarande svängande i näven.

”Undrar vad det är han har förberett?” sade Ron med en lätt oro i rösten.

Stora salen började tömmas allt eftersom folk vandrade i väg till dagens första lektion. Ron tittade på sitt schema igen.

”Det är bäst vi går. Titta, lektionen i spådomskonst är högst upp i Norrtornet. Det tar oss minst tio minuter att komma dit ...”

De avslutade hastigt frukosten, sade hej till Fred och George och gick tillbaka ut genom salen. Då de passerade Slytherinbordet gjorde Malfoy ännu en imitation av ett svimningsanfall. Skrattsalvorna förföljde Harry ut i entréhallen.

Vandringen genom slottet till Norrtornet var lång. Efter två år på Hogwarts var de ännu inte helt förtrogna med alla platser och utrymmen på slottet. Norrtornet var ett av de ställen de aldrig hade besökt.

”Det ... måste ... finnas ... en ... genväg”, flämtade Ron då de klev uppför den sjunde långa trappan.

Den ledde upp till en obekant avsats, där det inte fanns någonting annat att se än en stor målning av en tom gräsmatta som hängde på stenväggen.

”Jag tror att vi ska åt det här hållet”, sade Hermione och kikade ner genom den öde gången till höger.

”Det kan inte stämma”, sade Ron. ”Det där är söderut. Titta, man kan se en bit av sjön genom fönstret ...”

Harry betraktade målningen. En tjock, apelgrå ponny hade just strövat ut på gräset där den lugnt började beta. Harry var van vid att figurerna på Hogwartsmålningarna rörde sig obesvärat omkring och tog sig ut utanför tavelramarna för att hälsa på varandra, men han tröttnade aldrig på att titta på dem. Ett ögonblick senare kom en kort, tjock riddare i rustning inskramlande i tavlan. Att döma av gräsfläckarna på hans metallskodda knän hade han just trillat av ponnyn.

”Åhå!” skrek han då han fick syn på Harry, Ron och Hermione. ”Vad är detta för nidingar som gör intrång på mina privata ägor! Har ni månne kommit för att smäda mig för mitt fall från hästen? Kom an och dra era svärd, era skojare där, era usla hundar!”

De tittade förvånat på medan den lille riddaren slet svärdet ur skidan och började svinga det i ursinnigt raseri och hoppa upp och ner. Men svärdet var för långt för honom. En särskilt våldsam sving fick honom att tappa balansen och han landade på näsan i gräset.

”Gjorde du dig illa?” sade Harry och flyttade sig närmare tavlan.

”Tillbaka, din gemene skrävlare! Tillbaka, säger jag, din skurk!”

Riddaren grep åter sitt svärd och använde det som stöd för att dra sig upp på benen, men klingan sjönk samtidigt djupt ner i gräset. Trots att han ryckte och slet med all sin kraft kunde han inte få upp den igen. Till sist blev han tvungen att kasta sig ner i gräset igen och skjuta upp visiret för att torka svetten ur pannan.

”Hör på”, sade Harry och utnyttjade riddarens utmattade tillstånd. ”Vi letar efter Norrtornet. Skulle du möjligen kunna visa oss vägen dit?”

”En mission!” Riddarens vrede försvann ögonblickligen. Han reste sig med ett skrammel och ropade: ”Kom, följ mig, mina kära vänner. Vi ska finna vårt mål eller dö en hjältedöd på kuppen!”

Han gjorde ett nytt fruktlöst ryck i svärdet, försökte och misslyckades med att bestiga den tjocka ponnyn och skrek:

”Nåväl, till fots alltså! Framåt, ädla herrar och sköna jungfru! Framåt!”

Och han sprang högljutt skramlande ut mot ramens vänstra sida och försvann utom synhåll.

De följde bullret och skramlet från rustningen då de skyndade efter honom genom korridoren. Då och då fick de en skymt av honom när han sprang genom någon tavla framför dem.

”Fatta mod, vi har ännu svårare prövningar framför oss!” vrålade riddaren, och de såg honom dyka upp igen bland en grupp förskräckta krinolinklädda damer, vars bild hängde på väggen bredvid en smal spiraltrappa.

Pustande och flåsande klev Harry, Ron och Hermione uppför vindeltrappan medan de blev allt yrare i huvudet. Äntligen hörde de ett mummel av röster ovanför sig och förstod att de hade kommit fram till klassrummet.

”Farväl!” skrek riddaren och stack in huvudet i en målning av några munkar med dystert utseende. ”Farväl, mina vapenbröder! Om ni nån gång känner behovet av ett ädelt hjärta och en vilja av stål, så kalla på sir Cadogan!”

”Ja, vi ska nog kalla på dig om vi nån gång behöver en riktig galning”, mumlade Ron då riddaren försvann.

De klev uppför de sista trappstegen och befann sig på en liten avsats där resten av klassen redan stod samlad. Det fanns inga dörrar på den här våningen. Ron knuffade till Harry och pekade upp mot taket, där det fanns en rund lucka med en mässingsskylt på.

”Sybilla Trelawney, lärare i spådomskonst”, läste Harry. ”Hur är det meningen att vi ska ta oss dit upp?”

Som svar på hans fråga öppnades luckan plötsligt och en silverfärgad stege sänktes ner precis framför Harrys fötter. Alla tystnade.

”Efter dig”, sade Ron flinande, så Harry klättrade först uppför stegen.

Han kom upp i det besynnerligaste klassrum han någonsin hade sett. I själva verket liknade det inte alls ett klassrum, utan påminde mest om en blandning av ett gammalt vindsrum och en gammaldags tesalong. Minst tjugo små cirkelrunda bord trängdes där inne, och runt dem allesammans stod det kretongklädda fåtöljer och små pösiga puffar. Det hela lystes upp av ett svagt, karmosinrött ljus. Fönstren var stängda och alla gardinerna fördragna och de många lamporna var draperade med mörkröda schalar. Det var kvävande hett, och elden som brann under den överlastade spiselhyllan fick en tung, kväljande doft att sprida sig i rummet från en stor kopparkittel, som värmdes upp över den. Hyllorna, som löpte runt de runda väggarna, var fullproppade med dammiga fjädrar, ljusstumpar, mängder av trasiga kortlekar, otaliga silverfärgade kristallkulor och en stor samling tekoppar.

Ron dök upp intill Harrys axel då resten av eleverna följde efter uppför stegen. De samlades runt dem båda medan de talade i viskande ton.

”Var är hon?” sade Ron.

En röst hördes plötsligt ur skuggorna, en mjuk, liksom beslöjad röst.

”Välkomna”, sade den. ”Så roligt att äntligen få möta er i den fysiska världen.”

Harrys första intryck var av en stor, glittrande insekt. Professor Trelawney steg in i ljuset från brasan och de kunde se att hon var mycket smal. De tjocka glasögonen förstorade hennes ögon till flera gånger deras naturliga storlek, och hon var insvept i en flortunn, paljetterad schal. Mängder av kedjor och pärlor hängde runt hennes spindeltunna hals, och armarna och händerna var täckta av armband och ringar.

”Sätt er ner, barn, sätt er”, sade hon, och de kröp klumpigt upp i fåtöljerna eller sjönk ner på puffarna.

Harry, Ron och Hermione satte sig vid samma runda bord.

”Välkomna till lektionen i spådomskonst”, sade professor Trelawney, som hade slagit sig ner i en öronlappsfåtölj framför brasan. ”Mitt namn är professor Trelawney. Ni har kanske inte sett mig förut. Jag känner att det fördunklar mitt inre öga om jag alltför ofta träder ut i skolans vardagliga liv och stoj.” Ingen hade någon kommentar till denna märkliga förklaring. Professor Trelawney rättade omsorgsfullt till sin schal och fortsatte: ”Ni har alltså valt att studera spådomskonst, den svåraste av alla magiska konster. Men jag måste redan från början varna er – om ni inte besitter synen är det väldigt lite jag kan lära er. Böcker kan bara föra er en liten bit på väg inom det här kunskapsfältet ...”

Vid detta besked kastade både Harry och Ron en road blick på Hermione, som såg helt bestört ut vid tanken på att böcker inte skulle vara till någon hjälp i ämnet.

”Många häxor och trollkarlar, hur duktiga de än är på att frambringa höga brak och otäcka lukter eller utföra plötsliga försvinnandetricks, har ändå inte förmåga att tränga igenom framtidens dolda mysterier”, fortsatte professor Trelawney medan hennes enorma, glänsande ögon rörde sig från ansikte till ansikte. ”Det är en gåva som bara förunnas ett fåtal. Du där, min gosse”, sade hon plötsligt till Neville, som nästan höll på att trilla av sin puff, ”hur har din farmor det? Mår hon bra?”

”Det tror jag nog”, svarade Neville darrigt.

”Jag skulle inte vara så säker på det, om jag var du, lille vän”, sade professor Trelawney medan ljuset från brasan glittrade i hennes långa smaragdörhängen.

Neville svalde en klump i halsen. Professor Trelawney fortsatte lugnt:

”I år ska vi gå igenom grundmetoderna i spådomskonst. Första terminen ägnas åt läsning av teblad. Nästa termin går vi vidare till kiromanti – konsten att spå i händer. Förresten, lilla vän”, sade hon hastigt och tittade på Parvati Patil, ”ta dig i akt för en rödhårig man.”

Parvati kastade en förskräckt blick på Ron, som satt bakom henne, och skyndade sig att maka bort sin stol från honom.

”Under försommarterminen”, fortsatte professor Trelawney, ”ska vi syssla med kristallkulan – om vi har hunnit bli färdiga med eldvarslen till dess. Tyvärr kommer lektionerna att inställas i februari på grund av en elak influensaepidemi. Jag kommer själv att tappa rösten. Och vid påsktiden kommer en av er att lämna oss för alltid.”

En mycket spänd tystnad följde på det sista uttalandet, men professor Trelawney verkade inte medveten om det.

”Jag undrar, lilla vän”, sade hon till Lavender Brown, som satt närmast och ryggade tillbaka i stolen, ”om du vill räcka mig den största silvertekannan?”

Lavender, som såg lättad ut, tog ner en enorm tekanna från hyllan och ställde den på bordet framför professor Trelawney.

”Tack, min vän. Förresten, det som du fruktar kommer att hända fredagen den sextonde oktober.”

Lavender darrade.

”Nu vill jag att ni allesammans delar upp er parvis. Hämta en kopp från hyllan och kom fram till mig så ska jag hälla te i den. Sen sätter ni er ner och dricker tills det bara är bottensatsen kvar. Skvalpa omkring den i koppen tre gånger med vänster hand och vänd sen koppen upp och ner på fatet. Vänta tills allt vattnet har runnit av tebladen och därefter ger ni koppen till er partner som nu kan börja avläsningen. Ni kan tyda mönstren med hjälp av sidorna fem och sex i Att avslöja framtiden. Jag ska gå runt bland er för att hjälpa och vägleda. Å, och du, min vän ...” Hon tog Neville i armen just som han skulle till att resa sig upp. ”När du har slagit sönder din första kopp vill du då vara så snäll att välja dig en ny av det blåmönstrade porslinet? Jag är mycket fäst vid de skära kopparna.”

Och mycket riktigt, Neville hade knappt nått fram till hyllan med tekoppar förrän det hördes ett klirr av krasande porslin. Professor Trelawney kom framsvävande till honom med en skyffel och borste i handen och sade:

”En av de blåa, lille vän, så är du söt ... Tack ska du ha ...”

När Harry och Ron hade fått sina tekoppar fyllda gick de tillbaka till bordet och försökte dricka det skållheta teet så fort som möjligt. De skvalpade omkring med bottensatsen som professor Trelawney hade instruerat dem, lät sedan kopparna rinna av och bytte dem med varandra.

”Nu ska vi se”, sade Ron då de båda slog upp sidorna fem och sex i sina böcker. ”Vad kan du se i min?”

”En massa vått, brunt grejs”, sade Harry.

Den tungt parfymerade luften i rummet fick honom att känna sig sömnig och slö i huvudet.

”Låt era sinnen utvidga sig, kära vänner, och låt era ögon skåda förbi det vardagliga!” ropade professor Trelawney genom dunklet.

Harry försökte ta sig samman.

”Jaha, du har nån sorts skevt kors ...”, sade han och såg efter i Att avslöja framtiden. ”Det betyder att du kommer att möta ’prövningar och lidanden’ – jag ber om ursäkt för det – men där är också nånting som kunde vara en sol. Vänta ... det betyder ’stor lycka’ ... så du kommer att lida men bli väldigt lycklig ...”

”Du skulle behöva undersöka ditt inre öga, om du frågar mig”, anmärkte Ron, och de måste båda kväva sitt skratt då professor Trelawney kastade en lång blick åt deras håll.

”Min tur ...” Ron kikade ner i Harrys tekopp medan han rynkade pannan av ansträngning. ”Där är en liten klump som påminner om ett plommonstop”, sade han. ”Du kanske ska arbeta för Trolldomsministeriet ...” Han vände tekoppen i handen. ”Men från det här hållet ser det mera ut som ett ekollon ... Vad betyder nu det?” Han skummade genom sitt exemplar av Att avslöja framtiden. ”’En glad överraskning, oväntat guld.’ Vad bra, då kan du låna mig lite. Och det är en grej här”, han snurrade på koppen igen, ”som ser ut som ett djur. Ja, det där kan vara huvudet ... det ser ut som en flodhäst ... nej, ett får ...”

Professor Trelawney svängde hastigt runt då Harry gav till ett frustande skratt.

”Får jag se på det där, lille vän”, sade hon förebrående till Ron och ryckte ifrån honom Harrys kopp.

Alla tystnade och tittade på dem.

Professor Trelawney stirrade ner i koppen medan hon snurrade den motsols.

”Falken ... Min vän, du har en livsfarlig fiende.”

”Men det vet ju alla”, sade Hermione i en ljudlig viskning.

Professor Trelawney tittade stelt på henne.

”Ja, det gör de”, sade Hermione. ”Alla vet det där om Harry och Ni-vet-vem.”

Harry och Ron stirrade på henne med en blandning av häpnad och beundran. De hade aldrig förr hört Hermione använda den tonen till en lärare. Professor Trelawney valde att inte svara. Hon sänkte åter sina stora ögon mot Harrys kopp och fortsatte att vrida runt den.

”Klubban ... ett anfall. Kära nån, det här är verkligen ingen lyckosam kopp ...”

”Jag trodde det var ett plommonstop”, sade Ron fåraktigt.

”Dödskallen ... Fara på din färd, min vän ...”

Alla stirrade som förstenade på professor Trelawney då hon vred på koppen en sista gång, flämtade och gav till ett skrik.

På nytt hördes ljudet av krasande porslin. Neville hade slagit sönder sin andra kopp. Professor Trelawney sjönk ner i en ledig fåtölj med sin glittrande hand tryckt mot hjärtat och slöt ögonen.

”Min käre pojke ... min stackars käre pojke ... Nej, det är bäst att inte tala om det för dig ... Nej, fråga mig inte ...”

”Vad är det, professorn?” frågade Dean Thomas omedelbart.

Alla hade rest sig upp och började långsamt myllra runt Harrys och Rons bord. De trängde sig tätt intill professor Trelawneys stol för att få en skymt av innehållet i Harrys kopp.

”Käre lille vän”, sade professor Trelawney och slog dramatiskt upp sina jättestora ögon, ”dina blad visar Grymmen.”

”Visar vad då?” sade Harry.

Han kunde se att han inte var den ende som inte fattade något. Dean Thomas ryckte oförstående på axlarna och Lavender Brown såg förbryllad ut, men nästan alla andra slog händerna för munnen i fasa.

”Grymmen, lille vän, Grymmen!” skrek professor Trelawney, som såg chockad ut över att Harry inte hade förstått. ”Den jättelika spökhunden som hemsöker kyrkogårdar! Min käre pojke, det är ett varsel – det värsta av alla varsel – om död!”

Det knöt sig i magen på Harry. Hunden på bokomslaget till Dödsvarsel hos Flourish & Blotts och – hunden bland skuggorna i Magnoliagränden ...

Lavender Brown slog händerna för munnen, hon också. Alla tittade på Harry, alla utom Hermione, som hade klivit upp och gått runt till baksidan av professor Trelawneys stol.

”Jag tycker inte det ser ut som en Grymm”, sade hon bestämt.

Professor Trelawney såg på Hermione med stigande ovilja.

”Du får förlåta att jag säger det, lilla vän, men jag uppfattar bara en mycket svag aura omkring dig. Du är bestämt inte särskilt mottaglig för framtidsvarsel.”

Seamus Finnigan vickade huvudet från ena sidan till den andra.

”Det ser ut som en Grymm, om man gör så här”, sade han med ögonen nästan helt slutna. ”Men det ser mer ut som en åsna härifrån”, sade han och lutade sig åt vänster.

”Är ni färdiga snart med att bestämma om jag ska dö eller inte!” utbrast Harry och blev till och med själv överraskad över sin reaktion.

Nu vände alla bort blicken från honom, som om de var rädda för att se på honom.

”Jag tror vi slutar lektionen för i dag”, sade professor Trelawney med sin mest beslöjade röst. ”Ja ...var snälla att plocka undan era saker ...”

Stilla började eleverna bära tillbaka tekopparna till professor Trelawney, samla ihop sina böcker och stänga skolväskorna. Till och med Ron undvek att se Harry i ögonen nu.

”Tills vi möts igen, må lyckan följa er”, sade professor Trelawney lågmält. ”Å, och du, min vän ...” Hon pekade på Neville. ”Du kommer för sent nästa gång, så se till att du arbetar extra hårt för att komma i fatt de andra.”

Harry, Ron och Hermione klev under tystnad nerför professor Trelawneys stege och fortsatte nerför den slingrande spiraltrappan på väg till professor McGonagalls timme i förvandlingskonst. Det tog dem lång tid att hitta till hennes klassrum, och trots att de hade slutat spådomslektionen så tidigt hann de nätt och jämnt sätta sig innan undervisningen började.

Harry valde en plats längst bak i rummet för han kände det som om han satt i ett väldigt skarpt strålkastarljus. De övriga i klassen kastade ideligen förstulna blickar på honom, som om de trodde att han skulle falla död ner i vilket ögonblick som helst. Han hörde knappt vad professor McGonagall berättade för dem om animagusar (trollkarlar som efter behag kunde förvandla sig till djur), och tittade inte ens på när hon mitt för ögonen på dem förvandlade sig till en strimmig katt med markeringar för brillorna runt ögonen.

”Hör ni, vad tar det åt er allesammans i dag?” frågade professor McGonagall och förvandlade sig tillbaka till sig själv med ett svagt plopp. Hon såg sig omkring på dem. ”Inte för att det spelar nån roll, men det är första gången jag inte får applåder av en klass för min förvandling.”

Allas huvuden vreds mot Harry igen, men ingen sade något. Sedan räckte Hermione upp handen.

”Jo, snälla professorn, vi har just haft vår första lektion i spådomskonst, och vi läste i tebladen, och ...”

”Å, ja, självfallet”, sade professor McGonagall och rynkade plötsligt pannan. ”Du behöver inte säga mer, Granger. Säg mig, vem av er ska dö i år?”

Alla stirrade på henne.

”Jag”, sade Harry till sist.

”Aha”, sade professor McGonagall och riktade sina små ögon mot Harry. ”I så fall bör du veta, Potter, att Sibylla Trelawney har förutsagt minst en elevs död varje år sen hon kom hit till skolan. Ingen av dem har dött än. Att se varsel om död är det bästa sätt hon vet att hälsa en ny klass välkommen på. Om det inte var för att jag aldrig talar illa om mina kollegor ...” Professor McGonagall avbröt sig och hon hade blivit vit om näsborrarna. ”Spådomskonst är ett av de mest inexakta områdena inom magin. Jag ska inte dölja för er att jag har ytterst lite till övers för det. Verkliga siare är mycket sällsynta, och professor Trelawney ...” Hon avbröt sig igen och fortsatte sedan i saklig ton: ”I mina ögon ser du ut att vara vid utmärkt hälsa, Potter, så du får ursäkta att jag inte befriar dig från dina läxuppgifter i dag. Jag lovar dig att om du dör behöver du inte lämna in dem.”

Hermione skrattade, och Harry kände sig lite bättre till mods. Det var svårare att känna sig rädd för en klump teblad nu när de inte längre satt i det dunkla röda ljuset och den bedövande doften i professor Trelawneys klassrum. Men alla var inte övertygade. Ron såg fortfarande orolig ut och Lavender viskade:

”Men hur var det med Nevilles kopp då?”

När förvandlingslektionen var slut följde de elevflocken som dundrade i väg mot stora salen och lunchbordet.

”Upp med humöret, Ron”, sade Hermione och sköt fram ett fat med köttstuvning mot honom. ”Du hörde ju nyss vad professor McGonagall sa.”

Ron skyfflade upp köttstuvning på tallriken och tog upp gaffeln, men utan att börja äta.

”Harry”, sade han med låg, allvarlig röst, ”du har väl inte sett en stor svart hund nånstans, va?”

”Jo, det har jag”, sade Harry. ”Jag såg en samma kväll som jag lämnade Dursleys.”

Ron tappade gaffeln med ett skrammel.

”Det var säkert en vilsekommen hund”, sade Hermione lugnt.

Ron såg på Hermione som om hon hade blivit galen.

”Hermione, om Harry har sett en Grymm, så ... så är det illa”, sade han. ”Min ... farbror Bilius såg en och ... han dog ett dygn senare!”

”Ett rent sammanträffande”, sade Hermione oberört och slog i ett glas pumpasaft åt sig.

”Du vet inte vad du pratar om!” sade Ron, som började ilskna till. ”Grymmhundar skrämmer livet ur de flesta trollkarlar!”

”Där har du ju förklaringen”, svarade Hermione i överlägsen ton. ”De ser Grymmen och dör av skräck. Grymmen är inte ett varsel om död, den är den direkta orsaken till död! Och Harry är fortfarande här, eftersom han är förnuftig nog att inte tänka: Å, nej, nu har jag sett Grymmen och därför är det bäst att jag packar in och lägger näsan i vädret!”

Ron gjorde en grimas åt henne och mumlade några ohörbara ord. Hermione öppnade sin väska, tog ut sin nya talmagibok och lutade den mot saftbringaren.

”Jag tycker spådomskonst låter väldigt flummigt”, sade hon och bläddrade efter rätt sida i boken. ”En massa lösa gissningar, om ni frågar mig.”

”Det fanns ingenting flummigt med Grymmens varsel i den där koppen!” utbrast Ron hetsigt.

”Du verkade inte fullt lika övertygad när du sa till Harry att det var ett får”, sade Hermione kyligt.

”Professor Trelawney sa att du inte hade den rätta auran! Du kan bara inte tåla att det finns nånting som du är dålig på!”

Han hade vidrört en öm punkt. Hermione drämde sin talmagibok så hårt i bordet att köttstycken och morotsbitar flög åt alla håll.

”Om att vara duktig i spådomskonst betyder att jag måste låtsas se dödsvarsel i en klump våta teblad, är jag inte säker på att jag ids studera det ämnet längre! Den där lektionen var rena smörjan jämförd med min lektion i talmagi!”

Hon slet till sig sin väska och stegade därifrån.

Ron såg undrande efter henne.

”Vad snackar hon om?” sade han till Harry. ”Hon har väl inte varit på nån talmagilektion än.”

Harry var glad över att få slippa ut ur slottet efter lunchen. Gårdagens regn hade upphört. Himlen var klar och ljusgrå och gräset kändes blött och fuktigt under fötterna då de gav sig i väg till sin allra första lektion i skötsel av magiska djur.

Ron och Hermione vägrade att tala med varandra. Harry följde dem tyst nerför de sluttande gräsmattorna till Hagrids stuga alldeles intill Den förbjudna skogen. Det var först när han upptäckte tre alltför välbekanta ryggar framför dem som det gick upp för honom att de skulle ha de här lektionerna tillsammans med gänget från Slytherin. Malfoy pratade livligt med Crabbe och Goyle, som skrockade av skratt. Det var inte svårt för Harry att räkna ut vad de talade om.

Hagrid väntade på klassen utanför dörren till sin stuga. Han stod där i sin mollskinnsrock med jakthunden Fang vid sidan och såg otålig ut att få börja.

”Se så, skynda på lite grann nu!” ropade han då eleverna närmade sig. ”Jag har en verklig överraskning åt er i dag! Vi ska ha en finfin lektion! E alla här? Bra, följ efter mej då!”

Ett ohyggligt ögonblick trodde Harry att Hagrid tänkte leda in dem i skogen; där inne hade Harry haft tillräckligt med otrevliga upplevelser för att räcka resten av livet. Men i stället vandrade Hagrid i väg runt skogsbrynet och fem minuter senare befann de sig utanför ett slags inhägnad. Det fanns inga djur i den.

”Nu tar alla å ställer sej runt staketet här!” ropade han. ”Så där ja ... Kan alla se ordentligt? De första ni ska göra nu e å öppna era böcker ...”

”Hur ska det gå till?” hördes Draco Malfoys iskalla, släpiga röst.

”Va?” sade Hagrid.

”Hur ska vi öppna våra böcker?” upprepade Malfoy.

Han tog fram sitt exemplar av Monsterboken om monster, som han hade bundit om med ett rep för att hålla den ordentligt stängd. De andra eleverna tog också fram sina. Några hade gjort som Harry och slagit ett bälte om boken, andra hade proppat ner dem i tättslutande påsar eller spänt ihop dem med skruvtvingar.

”E de ingen av er som har kunnat öppna boken?” frågade Hagrid med snopen min.

Alla eleverna skakade på huvudet.

”Ni måste smeka dom”, sade Hagrid, som om det var den naturligaste saken i världen. ”Titta här ...”

Han tog Hermiones exemplar och rev av tejpen som band ihop den. Boken försökte bitas, men Hagrid lät sitt jättestora pekfinger glida längs ryggen på den, och boken darrade till och föll sedan upp och låg stilla i handen på honom.

”Å, vad dumma vi har varit allihopa!” hånlog Malfoy. ”Vi skulle ha smekt dem! Det borde vi ju ha gissat!”

”Jag ... jag tyckte dom va skojiga”, sade Hagrid osäkert till Hermione.

”O ja, vansinnigt skojiga!” sade Malfoy. ”Verkligen smart att ge oss böcker som försöker bita fingrarna av oss!”

”Håll klaffen, Malfoy”, sade Harry med låg röst.

Hagrid såg nedslagen ut och Harry ville gärna att hans första lektion skulle bli en succé.

”Just de”, sade Hagrid, som verkade helt ha tappat tråden. ”Öh ... ja, nu har ni ju era böcker å ... å ... nu e de bara dom magiska djuren som fattas. Ja, just de, ja. Då ska jag gå efter dom. Vänta lite ...”

Han trampade i väg in i skogen och försvann ur sikte.

”Jösses, den här skolan håller på att gå åt pipan”, sade Malfoy med hög röst. ”Tänka sig att den där stora grobianen ska undervisa oss, min pappa kommer att få slag när jag talar om det för honom ...”

”Håll klaffen, Malfoy”, upprepade Harry.

”Akta dig, Potter, det står en dementor bakom dig ...”

”Ååååååå!” tjöt Lavender Brown och pekade mot bortre sidan av inhägnaden.

Travande emot dem kom minst ett tiotal av de besynnerligaste varelser Harry någonsin hade sett. De hade kropp, bakben och svans som hästar, medan frambenen, vingarna och huvudet såg ut som på jättelika örnar, med blodtörstig, stålgrå näbb och stora, lysande gulröda ögon. Klorna på deras framben var nästan två decimeter långa och såg livsfarliga ut. Vart och ett av djuren hade ett kraftigt läderhalsband med en lång kedja, vars ände Hagrid höll fast i sina väldiga nävar där han kom inspringande i inhägnaden bakom djuren.

”Hoppla, hoppla!” vrålade han medan han skakade kedjorna och drev på djuren mot staketet där klassen stod.

Alla drog sig några steg tillbaka då Hagrid kom fram och tjudrade djuren vid staketet.

”Hippogriffer!” skrek Hagrid glatt och vinkade åt eleverna. ”E dom inte stiliga, va!”

Harry kunde på sätt och vis förstå vad Hagrid menade. När man väl hade kommit över den första chocken över att se varelser som var till hälften hästar och till hälften fåglar måste man beundra hippogriffernas skimrande fjäderdräkt som nästan omärkligt övergick i hästskinn. Alla hade de olika färger: mörkgrå, bronsfärgade, ljust rödgrå, glänsande kastanjebruna och bläcksvarta.

”Så där”, sade Hagrid och gnuggade händerna medan han log mot dem. ”Om ni vill komma lite närmre ...”

Ingen verkade vilja det. Men Harry, Ron och Hermione närmade sig försiktigt staketet.

”Alltså, de första ni måste veta om hippogriffer e att dom e väldigt stolta varelser”, sade Hagrid. ”Dom blir lätt förolämpade av småsaker. Va ni än gör, så förnärma aldrig nån av dom, för de kan bli de sista ni gör.”

Malfoy, Crabbe och Goyle hörde inte på. De stod och viskade tillsammans och Harry hade en obehaglig förnimmelse av att de gjorde upp planer på hur de bäst skulle kunna förstöra lektionen.

”Ni måste alltid vänta på att hippogriffen ska ta första steget”, fortsatte Hagrid. ”De e nämligen artigt, förstår ni? Ni går emot han, å så bugar ni er å väntar. Om han bugar sej tillbaks får ni lov å röra han. Om han inte bugar sej, se då till å kila undan kvickt som ögat, för dom där klorna e inte å leka me. Nå ... vem vill pröva först?”

De flesta eleverna backade ännu ett steg som svar. Också Harry, Ron och Hermione hade onda aningar. Hippogrifferna gjorde vildsinta kast med sina skräckinjagande huvuden och sträckte på de mäktiga vingarna. De gillade tydligen inte att vara tjudrade på det här viset.

”Ingen?” sade Hagrid med bönfallande min.

”Jag kan göra det”, sade Harry.

Det hördes en häftig inandning bakom honom och både Lavender och Parvati viskade:

”Ooo nej, Harry, kom ihåg dina teblad!”

Harry låtsades inte om dem. Han klättrade över staketet till inhägnaden.

”Duktig pojke, Harry!” vrålade Hagrid. ”Då så ... få se nu hur du kommer överens med Vingfåle här.”

Han lösgjorde en av kedjorna, drog bort den grå hippogriffen från sina kamrater och tog av honom läderhalsbandet. Eleverna på andra sidan inhägnaden verkade hålla andan. Malfoys ögon smalnade illvilligt.

”Ta de lugnt nu, Harry”, sade Hagrid lågmält. ”Ni har ögonkontakt, försök å låta bli å blinka nu ... Hippogriffer litar inte på en om man blinkar för mycke ...”

Harrys ögon började omedelbart tåras, men han slöt dem inte. Vingfåle hade vänt på sitt mäktiga, vassa huvud och stirrade på Harry med ett skarpt orangefärgat öga.

”Just så”, sade Hagrid. ”Just så, Harry ... buga nu ...”

Harry kände inte någon större lust att visa Vingfåle sin bara nacke, men han gjorde som han blev tillsagd. Han gjorde en snabb bugning och tittade sedan upp.

Hippogriffen stirrade fortfarande högdraget på honom. Den rörde sig inte.

”Oj då”, sade Hagrid och lät orolig. ”Då så ... backa undan nu, Harry, ta de försiktigt ...”

Men då böjde plötsligt hippogriffen, till Harrys enorma förvåning, på sina fjälliga framknän och sjönk ner i en omisskännlig bugning.

”Bra gjort, Harry!” sade Hagrid hänfört. ”Jaha, nu kan du röra vid han! Klappa han på näbben, gör de!”

Harry, som tyckte att det skulle ha varit en bättre belöning att få backa därifrån, gick långsamt fram mot hippogriffen och sträckte ut en hand mot honom. Han klappade näbben flera gånger och hippogriffen slöt lättjefullt ögonen, som om han njöt av det.

De andra eleverna började applådera, alla utom Malfoy, Crabbe och Goyle, som såg djupt besvikna ut.

”Ja, då så, Harry”, sade Hagrid. ”Nu tror jag nog att han låter dej rida på honom!”

Det var mer än Harry hade tagit med i beräkningen. Han var van vid en kvast, men han var inte säker på att en hippogriff skulle vara riktigt samma sak.

”Du kan kliva opp där, precis bakom vingleden”, sade Hagrid. ”Å akta dej så att du inte drar ut några av fjädrarna, de gillar han inte ...”

Harry satte foten ovanpå Vingfåles vinge och hissade sig upp på hans rygg. Vingfåle reste sig upp. Harry var inte säker på var han skulle hålla sig fast; allting framför honom var täckt med fjädrar.

”I väg me er då!” skrek Hagrid och daskade till hippogriffen på bakbenen.

Utan förvarning fälldes tre meter breda vingar ut på vardera sidan om Harry. Han hann nätt och jämnt gripa tag om halsen på hippogriffen förrän han susade uppåt. Det var inte det minsta likt en kvast, och Harry visste nog vilket han föredrog. Hippogriffens vingar flaxade obehagligt på vardera sidan om honom och kändes obehagliga under hans ben. Han fick en förnimmelse av att han kunde kastas av i vilket ögonblick som helst. De blanka fjädrarna halkade under fingrarna och han vågade inte ta ett hårdare grepp. I stället för de mjuka rörelserna hos hans Nimbus Tvåtusen kände han nu hur han gungade bakåt och framåt då hippogriffens bakben höjdes och sänktes tillsammans med vingarna.

Vingfåle flög honom ett varv runt inhägnaden och styrde sedan tillbaka mot marken. Det var just den delen av flygningen som Harry hade varit mest rädd för. Han lutade sig bakåt då den släta halsen sänkte sig neråt och trodde att han skulle glida av över näbben.

Sedan kände han en häftig stöt när de fyra omaka fötterna slog i marken och lyckades precis hålla sig fast och dra sig upprätt igen.

”De klara du fint, Harry!” vrålade Hagrid medan alla utom Malfoy, Crabbe och Goyle hurrade. ”Okej, vem mer vill försöka?”

Uppmuntrade av Harrys framgång klev resten av klassen försiktigt in i inhägnaden. Hagrid släppte lös en hippogriff i taget, och snart stod folk och bugade nervöst runt om i inhägnaden. Neville hoppade upprepade gånger undan från sin, som inte verkade vilja böja på knäna. Ron och Hermione övade på den kastanjebruna medan Harry såg på.

Malfoy, Crabbe och Goyle hade övertagit Vingfåle. Han hade bugat för Malfoy, som nu klappade honom på näbben med en föraktfull min.

”Det här är jättelätt”, sade Malfoy i sin släpiga ton, tillräckligt högt för att Harry skulle kunna höra honom. ”Jag förstod att det måste vara det, om Potter kunde klara det ... Du är säkert inte det minsta farlig, eller hur?” sade han till hippogriffen. ”Är du det, din stora, fula best?”

Stålvassa klor blixtrade till och Malfoy gav upp ett gällt skrik. I nästa ögonblick krängde Hagrid på Vingfåle hans halsband igen medan han försökte ta sig fram till Malfoy, som låg hoprullad i gräset med blod som slog ut i stora fläckar på hans klädnad.

”JAG DÖR!” tjöt Malfoy och hela klassen greps av panik. ”Jag dör, se på mig! Den har dödat mig!”

”Du dör visst inte!” sade Hagrid, som hade blivit mycket blek. ”Vill nån hjälpa mej ... måste få ut han härifrån ...”

Hermione sprang fram till den öppna grinden medan Hagrid lätt lyfte upp Malfoy. Då de kom förbi såg Harry att Malfoy hade fått ett långt, djupt jack i armen. Blodet droppade på gräset och Hagrid sprang upp mot slottet med den sårade.

Mycket uppskakade följde de övriga eleverna efter i långsam takt. De från Slytherin gormade och skrek allesammans om Hagrid.

”Han borde få sparken med detsamma!” sade Pansy Parkinson, som var upplöst i tårar.

”Det var Malfoys fel!” fräste Dean Thomas.

Crabbe och Goyle spände hotande musklerna.

Allesammans klev uppför stentrappan in i den övergivna entréhallen.

”Jag ska gå och se efter hur det är med honom!” sade Pansy, och de såg alla hur hon sprang uppför marmortrappan.

Slytherineleverna, som fortfarande muttrade om Hagrid, styrde stegen bort mot sitt uppehållsrum nere bland fängelsehålorna. Harry, Ron och Hermione fortsatte uppför trapporna till Gryffindortornet.

”Tror du han blir bra igen?” frågade Hermione ängsligt.

”Det är klart han blir. Madam Pomfrey kan få sår att läka på bara en sekund”, sade Harry.

Han hade själv fått mycket värre skador, som hon hade avhjälpt som genom ett trollslag.

”Men visst var det väldigt illa att en sån sak skulle hända på Hagrids första lektion?” sade Ron och såg orolig ut. ”Malfoy var förstås tvungen att trassla till det för honom ...”

De var bland de första som kom in i stora salen till middagen. De hoppades att få se Hagrid, men han var inte där.

”De kan väl inte ge honom sparken, va?” sade Hermione. Hon var så orolig att hon inte ens rörde sin njurpudding.

”Det får de bara inte”, sade Ron, som inte heller hade lust att äta.

Harry satt och betraktade Slytherins bord. En stor grupp, där Crabbe och Goyle ingick, satt tätt tillsammans och samtalade ivrigt. Harry var säker på att de höll på att koka ihop sin egen version av hur Malfoy hade blivit skadad.

”Ja, man kan i alla fall inte säga annat än att det var en intressant första dag på skolan”, sade Ron dystert.

De gick upp till Gryffindors fullsatta uppehållsrum efter middagen och försökte göra läxuppgifterna som professor McGonagall hade gett dem, men de avbröt sig hela tiden alla tre och tittade ut genom tornfönstret.

”Det lyser i Hagrids fönster”, sade Harry plötsligt.

Ron tittade på sin klocka.

”Om vi skyndar oss, kan vi gå ner och hälsa på honom. Det är fortfarande ganska tidigt ...”

”Jag vet inte”, sade Hermione dröjande och Harry såg att hon kastade en blick på honom.

”Jag får lov att gå omkring på skolområdet”, sade han skarpt. ”Sirius Black har väl inte tagit sig förbi dementorerna än, eller hur?”

Så de stoppade undan böckerna och kröp ut genom hålet i porträttet, glada över att de inte mötte någon på vägen mot porten, eftersom de egentligen inte var säkra på att de fick vara ute.

Gräset var fortfarande vått och såg nästan svart ut i halvmörkret. När de kom fram till Hagrids stuga knackade de, och en röst brummade:

”Stig in.”

Hagrid satt i skjortärmarna vid sitt renskurade träbord och jakthunden Fang låg med huvudet i hans knä. En enda blick på Hagrid sade dem att han hade druckit en hel del. Det stod ett tennstop stort som en hink framför honom och han verkade ha svårt att fokusera blicken på dem.

”De e nog rekord, skulle jag tro”, sade han grötigt när han kände igen dem. ”Dom har säkert aldrig förr haft en lärare som bara klara en enda dag.”

”Du har väl inte fått sparken, Hagrid!” flämtade Hermione.

”Inte än”, sade Hagrid olyckligt och tog sig en stor slurk av vad det nu var i tennstopet. ”Men de e nog bara en tidsfråga, efter de här me Malfoy ...”

”Hur är det med honom?” frågade Ron då de slog sig ner alla tre. ”Det var inte särskilt allvarligt, va?”

”Madam Pomfrey hjälpte han så gott hon kunde”, sade Hagrid dystert, ”men han säjer att de fortfarande gör hemskt ont ... Han e täckt me bandage ... stönar å jämrar sej hela tiden ...”

”Han bluffar”, sade Harry tvärt. ”Madam Pomfrey kan bota allt. Hon fick benen i kroppen på mig att växa tillbaka förra året. Ni kan vara säkra på att Malfoy kommer att utnyttja sitt sår till sista blodsdroppen.”

”Å skolans styrelse har förstås blitt underrättad”, sade Hagrid förtvivlat. ”Dom tycker att jag gick ut för hårt. Jag borde ha sparat hippogrifferna till senare ... visat fladdermaskar eller nåt sånt i stället ... Jag trodde ju bara att de skulle bli en fin första lektion ... De e mitt fel alltihop ...”

”Det är Malfoys fel, Hagrid”, sade Hermione med eftertryck.

”Vi var vittnen”, sade Harry. ”Du sa ju att hippogrifferna går till anfall om man förnärmar dem. Det är Malfoys eget fel att han inte hörde på. Vi ska tala om för Dumbledore hur det verkligen gick till.”

”Ja, var inte orolig, Hagrid, vi ska backa upp dig”, sade Ron.

Tårarna började sippra ur Hagrids stora skalbaggssvarta ögon och rynkiga ögonvrår. Han grep tag i både Harry och Ron och drog dem intill sig i en revbensknäckande omfamning.

”Jag tror du har fått nog att dricka, Hagrid”, sade Hermione bestämt. Hon tog stopet från bordet och gick ut för att tömma det.

”Tja, hon har nog rätt”, sade Hagrid och släppte taget om Harry och Ron, som båda vacklade baklänges och gned sina revben.

Hagrid hävde sig upp ur stolen och följde efter Hermione ut på ostadiga ben. De hörde ett kraftigt plask.

”Vad gjorde han?” frågade Harry nervöst då Hermione kom tillbaka in med det tomma tennstopet.

”Stoppade huvudet i vattentunnan”, svarade Hermione och ställde undan stopet.

Hagrid kom tillbaka med det långa håret och skägget drypande vått. Han torkade vattnet ur ögonen.

”Nu känns de bättre”, sade han medan han ruskade på huvudet som en hund och stänkte ner dem allesammans. ”Hör ni, de va snällt av er å komma å hälsa på mej, jag e verkligen ...”

Hagrid avbröt sig tvärt och stirrade på Harry som om det först nu gick upp för honom att han var där.

”VA TROR DU EGENTLIGEN DU HÅLLER PÅ ME, VA?” vrålade han så plötsligt att de alla tre hoppade en halv meter upp i luften. ”DU FÅR ABSOLUT INTE VANDRA OMKRING EFTER MÖRKRETS INBROTT, HARRY! Å NI BÅDA SOM LÄT HAN GÖRA DE!”

Hagrid stegade fram till Harry, grep honom i armen och drog honom mot dörren.

”Kom här nu!” sade Hagrid ilsket. ”Jag följer me er allesammans opp till skolan, å låt mej inte komma på er me å gå ut för å hälsa på mej sent på kvällen igen! De e jag inte värd!”





7. Boggarten i klädskåpet


Malfoy dök inte upp på lektionerna igen förrän sent på torsdagsförmiddagen, när Slytherin- och Gryffindoreleverna var halvvägs genom dubbeltimmen i trolldryckskonst. Han kom insvassande i fängelsehålan med den bandagerade högerarmen i en mitella och uppförde sig, enligt Harrys mening, som om han var en krigshjälte som vände hem efter någon fruktansvärd strid.

”Hur känns det, Draco?” frågade Pansy Parkinson med ett tillgjort småleende. ”Gör det mycket ont?”

”Jaa”, svarade Malfoy och såg tappert lidande ut. Men Harry såg hur han blinkade åt Crabbe och Goyle när Pansy tittade bort.

”Lugna er nu och prata inte så mycket”, sade professor Snape förstrött.

Harry och Ron tittade bistert på varandra. Professor Snape skulle minsann inte bara ha sagt ”lugna er nu” om de hade kommit in sent på lektionen, han skulle ha gett dem strafftjänstgöring. Men Malfoy hade alltid sluppit lindrigt undan vad han än gjorde på Snapes lektioner. Snape var föreståndare för Slytherins elevhem och brukade favorisera sina egna elever före alla andra.

De framställde ett nytt elixir i dag, en krympningsdryck. Malfoy ställde upp sin kokkittel bredvid Harrys och Rons, så att de måste förbereda ingredienserna vid samma bord.

”Professor Snape!” ropade Malfoy. ”Jag behöver hjälp med att hacka de här tusenskönerötterna, på grund av min arm ...”

”Weasley, hacka Malfoys rötter åt honom”, sade Snape utan att se upp.

Ron blev knallröd i ansiktet.

”Det är inget fel på din arm”, väste han åt Malfoy.

Malfoy hånlog tvärs över bordet.

”Weasley, du hörde vad professor Snape sa, hacka de här rötterna.”

Ron tog sin kniv, drog till sig Malfoys rötter och började hacka dem grovt och slarvigt, så att alla bitarna blev olika stora.

”Professorn”, sade Malfoy i sin släpiga ton. ”Weasley håller på att förstöra mina rötter.”

Snape kom fram till deras bord, stirrade ner över sin krokiga näsa på rötterna och gav sedan Ron ett obehagligt leende, halvt dolt bakom det långa, flottiga, svarta håret.

”Byt rötter med Malfoy, Weasley.”

”Men professorn ...!”

Ron hade tillbringat den senaste kvarten med att omsorgsfullt skära sina egna rötter i exakt lika stora bitar.

”Nu med detsamma”, sade Snape i sin mest hotfulla ton.

Ron sköt sina egna vackert skurna rötter tvärs över bordet mot Malfoy och tog sedan upp kniven igen.

”Och, professorn, jag behöver hjälp med att skala det här skrumpfikonet”, sade Malfoy med elakt skratt i rösten.

”Potter, du kan skala Malfoys skrumpfikon”, sade Snape och gav Harry den hatfyllda blick som han alltid reserverade just för honom.

Harry tog Malfoys skrumpfikon medan Ron satte i gång att försöka reparera skadan på rötterna som han nu måste använda. Harry skalade skrumpfikonet så snabbt han kunde och slängde tillbaka det tvärs över bordet till Malfoy utan att säga ett ord. Malfoy flinade hånfullare än någonsin.

”Har ni träffat er vän Hagrid nyligen?” frågade han lågmält.

”Det angår dig inte”, sade Ron stötigt utan att titta upp.

”Jag är rädd att han inte kommer att få undervisa mycket längre”, sade Malfoy i en låtsat medlidsam ton. ”Pappa är ganska upprörd över min skada ...”

”Prata på du bara, Malfoy, så ska jag nog ge dig en riktig skada att oja dig över”, snäste Ron.

”Han har klagat för skolans styrelse. Och för Trolldomsministeriet. Pappa har stort inflytande, ska ni veta. Och en varaktig skada som den här ...” Han gav ifrån sig en djup, tillgjord suck. ”Vem vet om min arm nånsin kommer att fungera igen?”

”Jaså, det är därför du håller på och apar dig på det där viset”, sade Harry, som råkade hugga huvudet av en död larv, för han var så arg att hans händer skakade. ”För att få Hagrid avskedad.”

”Tja”, sade Malfoy och sänkte rösten till en viskning, ”delvis därför, Potter. Men det finns också andra fördelar med det. Weasley, hacka mina larver åt mig.”

Ett par kokkittlar längre bort var Neville i knipa. Neville bröt allt som oftast samman på lektionerna i trolldryckskonst; det var hans sämsta ämne, och hans stora rädsla för professor Snape gjorde det hela tio gånger värre. Hans elixir, som egentligen skulle ha blivit klart giftgrönt, hade i stället blivit ...

”Orange, Longbottom”, sade Snape och slevade upp lite, som han sedan lät plaska tillbaka ner i kitteln, så att alla kunde se. ”Orange. Säg mig, pojk, finns det över huvud taget nånting som kan tränga in i din tjocka skalle? Hörde du mig inte säga högt och tydligt att det bara behövdes en råttmjälte? Gjorde jag det inte helt klart att bara en liten skvätt blodigelsaft var tillräckligt? Vad ska jag göra för att få dig att fatta, Neville?”

Longbottom var röd om kinderna och darrade. Han såg ut som om han var på gråtens rand.

”Snälla professorn”, sade Hermione, ”jag kan kanske hjälpa Neville att rätta till det ...”

”Jag kan inte påminna mig att jag bett dig visa dig på styva linan, miss Granger”, sade Snape kallt, och Hermione blev lika röd om kinderna som Neville. ”Longbottom, i slutet av lektionen ska vi ge några droppar av det här elixiret till din padda och se vad som händer. Det kanske kan sporra dig till att göra ditt arbete ordentligt.”

Snape gick därifrån och lämnade Neville andlös av skräck.

”Hjälp mig!” stönade han till Hermione.

”Du, Harry, har du hört det senaste?” sade Seamus Finnigan och lutade sig fram för att låna Harrys mässingsvåg. ”Det stod i The Daily Prophet i morse – de tror att Sirius Black har blivit sedd.”

”Var då?” sade Harry och Ron hastigt i kör.

På andra sidan av bordet tittade Malfoy upp och lyssnade spänt.

”Inte så långt härifrån”, sade Seamus, som såg upphetsad ut. ”Det var en mugglare som såg honom. Hon förstod förstås inte riktigt. Mugglarna tror ju att han bara är en vanlig brottsling, eller hur? Så hon ringde till direktlinjen. Men då Trolldomsministeriet kom dit var han försvunnen.”

”Inte så långt härifrån ...”, upprepade Ron och såg menande på Harry. Han vände sig om och såg att Malfoy stod och lyssnade. ”Vad är det, Malfoy? Är det nåt mer du vill ha skalat?”

Men Malfoys ögon lyste illvilligt och han stirrade envist på Harry. Han lutade sig fram över bordet.

”Tänker du gå på jakt efter Black alldeles själv, Potter?”

”Ja, det stämmer”, sade Harry nonchalant.

Malfoys smala läppar kröktes i ett elakt leende.

”Om det var jag”, sade han med låg röst, ”skulle jag förstås ha gjort nånting åt det för länge sen. Jag skulle inte stanna på skolans område som en snäll pojke, jag skulle ge mig i väg ut och leta efter honom.”

”Vad är det du snackar om, Malfoy?” utbrast Ron i hård ton.

”Vet du inte det, Potter?” viskade Malfoy och knep ihop sina bleka ögon.

”Vet vad då?”

Malfoy gav ifrån sig ett lågt, hånfullt skratt.

”Du kanske inte vill riskera nacken”, sade han. ”Du vill hellre överlämna det åt dementorerna, va? Men om det var jag, skulle jag vilja hämnas. Jag skulle själv ge mig ut efter honom.”

”Vad talar du om?” sade Harry ilsket, men i samma ögonblick ropade Snape:

”Nu borde ni vara klara med alla ingredienserna, så ni kan stoppa dem i kitteln. Det här elixiret behöver stå och småkoka innan det kan drickas. Plocka undan efter er medan det puttrar och sen ska vi pröva Longbottoms ...”

Crabbe och Goyle skrattade för full hals då de såg hur Neville febrilt rörde om i sitt elixir medan svetten dröp om honom. Hermione mumlade instruktioner åt honom ur mungipan, så att Snape inte skulle se.

Harry och Ron stuvade undan sina oanvända ingredienser och gick för att tvätta händerna och slevarna i stenvasken i hörnet.

”Vad menade Malfoy?” mumlade Harry till Ron medan han stack händerna under den iskalla strålen som sprutade ut ur den fula munnen på stenansiktet uppe på väggen. ”Varför skulle jag vilja hämnas på Black? Han har inte gjort mig nånting ... än.”

”Han hittar bara på”, sade Ron ursinnigt. ”Han försöker få dig att göra nånting dumt.”

Slutet på lektionen närmade sig och Snape stegade fram till Neville, som stod och darrade vid sin kittel.

”Kom och ställ er runt omkring här allesammans, så ska ni få se vad som händer med Longbottoms padda”, sade Snape med glittrande, svarta ögon. ”Om han har lyckats med att framställa en krympningsdryck, kommer den att krympa ihop till en grodlarv. Om han däremot har gjort nåt galet, vilket inte skulle förvåna mig, kommer paddan att bli förgiftad.”

Gryffindoreleverna tittade ängsligt på. Alla från Slytherin såg däremot förtjusta och upphetsade ut. Snape lyfte upp paddan Trevor i vänstra handen och doppade en liten sked i Nevilles elixir, som nu var grönt. Han hällde ner ett par droppar i halsen på Trevor.

Det blev ett ögonblicks dämpad tystnad medan de såg hur Trevor svalde. Sedan hördes ett litet plopp, och grodlarven Trevor vred sig i Snapes hand.

Gryffindoreleverna började applådera. Snape, som såg sur ut, drog fram en liten flaska ur fickan på sin klädnad, hällde ett par droppar på Trevors huvud och plötsligt var han åter en fullvuxen padda.

”Fem poängs avdrag för Gryffindor”, sade Snape, vilket fick leendet att försvinna från deras ansikten. ”Jag sade ju åt dig att inte hjälpa honom, Granger. Ni kan gå, lektionen är slut.”

Harry, Ron och Hermione klev uppför trappan till entréhallen. Harry funderade fortfarande på vad Malfoy hade sagt, medan Ron sjöd av ilska mot Snape.

”Fem poängs avdrag för Gryffindor för att elixiret var som det skulle vara! Varför ljög du inte, Hermione? Du skulle ha sagt att Neville gjorde alltihop själv!”

Hermione svarade inte. Ron såg sig omkring.

”Var är hon?”

Harry vände sig också om. De stannade överst i trappan nu medan resten av klassen passerade dem på väg mot lunchen i stora salen.

”Hon var ju alldeles bakom oss”, sade Ron och rynkade pannan.

Malfoy gick förbi dem, mellan Crabbe och Goyle. Han flinade tillgjort mot Harry och försvann.

”Där är hon”, sade Harry.

Hermione kom skyndande uppför trappan, lätt flåsande och med väskan i ena handen medan hon verkade stoppa ner någonting innanför klädnaden med andra handen.

”Hur bar du dig åt för att göra det där?”

”Vilket då?” sade Hermione, som nu var framme hos dem.

”Ena minuten var du alldeles bakom oss, och i nästa ögonblick var du tillbaka vid foten av trappan igen.”

”Vad då?” Hermione såg lätt förvirrad ut. ”Å, jag var tvungen att gå tillbaka och hämta en sak. O, nej ...”

En söm hade gått upp i Hermiones väska. Harry blev inte förvånad; han kunde se att den var fullproppad med minst ett dussin stora och tunga böcker.

”Varför släpar du omkring med alla de där böckerna?” frågade Ron.

”Ni vet ju hur många ämnen jag läser”, sade Hermione andlöst. ”Skulle du kunna hålla i de här åt mig?”

”Men ...” Ron stod och kikade på titlarna på böckerna hon hade räckt honom. ”Du har ju inga av de här ämnena i dag. Vi har bara en lektion i försvar mot svartkonster i eftermiddag.”

”Å, javisst”, sade Hermione svävande, men hon packade ändå ner alla böckerna i väskan igen. ”Jag hoppas vi får nåt gott till lunchen, jag är jättehungrig”, tillade hon och började gå mot stora salen.

”Har inte du en känsla av att Hermione döljer nånting för oss?” sade Ron till Harry.

Professor Lupin var inte där när de kom till hans första lektion i försvar mot svartkonster. Alla satte sig ner, tog fram sina böcker, fjäderpennor och pergament och började småprata. Så trädde han äntligen in i klassrummet. Han log vagt mot dem och lade sin slitna gamla portfölj på katedern. Han var lika luggsliten som tidigare, men han såg bättre ut än han hade gjort på tåget, som om han hade fått i sig ett par rejäla mål mat.

”God middag”, sade han. ”Vill ni vara så snälla att lägga tillbaka böckerna i era väskor. I dag ska vi ha en praktisk lektion. Ni behöver bara era trollstavar.”

Eleverna utbytte undrande blickar medan de stoppade undan sina böcker. De hade aldrig tidigare haft någon praktisk undervisning i försvar mot svartkonster, om man bortsåg från den oförglömliga lektion året innan när deras förre lärare, Gyllenroy Lockman, hade haft med sig en bur full med pixi-gnomer som han släppte lösa i klassrummet.

”Då så”, sade professor Lupin när alla var klara. ”Då kan ni följa med mig.”

Eleverna reste sig, förbryllade men nyfikna, och följde efter professor Lupin ut ur klassrummet. Han förde dem genom en övergiven korridor och runt ett hörn, där det första de fick syn på var poltergeisten Peeves, som svävade uppochner i luften, i full färd med att stoppa tuggummi i det närmaste nyckelhålet.

Peeves tittade inte upp förrän professor Lupin var en halv meter ifrån honom. Då vickade han på sina krokiga tår och brast ut i sång.

”Löjliga, lömska Lupin”, sjöng Peeves. ”Löjliga, lömska Lupin, löjliga, lömska Lupin ...”

Även om han nästan alltid var oförskämd och svårhanterlig, brukade Peeves ändå visa skolans lärare en viss respekt. Alla tittade hastigt på professor Lupin för att se hur han skulle ta det. Till deras förvåning log han fortfarande.

”Jag skulle ta ut det där tuggummit ur nyckelhålet om jag var du, Peeves”, sade han vänligt. ”Mr Filch kan inte komma in till sina kvastar.”

Filch var Hogwarts vaktmästare, en argsint, misslyckad trollkarl, som förde ett konstant krig mot eleverna och inte minst mot Peeves. Men Peeves brydde sig inte om vad professor Lupin sade. I stället gav han ifrån sig ett högt, vått pruttljud.

Professor Lupin suckade lätt och tog fram sin trollstav.

”Det här är en nyttig liten besvärjelse”, sade han över axeln till eleverna. ”Titta noga på nu.”

Han höjde staven i axelhöjd, pekade på Peeves med den och sade: ”Waddiwasi!”

Som skjuten ur en kanon for tuggummiklumpen ut ur nyckelhålet och rakt upp i Peeves vänstra näsborre. Han virvlade uppåt med huvudet före och susade svärande i väg.

”Häftigt, professorn!” sade Dean Thomas häpet.

”Tack ska du ha, Dean”, sade professor Lupin och stoppade undan trollstaven igen. ”Ska vi gå vidare?”

De fortsatte medan eleverna tittade på den luggslitne professor Lupin med ökad respekt. Han ledde dem genom en ny korridor och stannade mitt utanför lärarrummet.

”Var så goda och kliv in”, sade professor Lupin och höll upp dörren åt dem.

Lärarrummet, ett avlångt rum med höga paneler och fyllt med gamla stolar av olika slag, var tomt så när som på en enda lärare. Professor Snape satt i en låg fåtölj, och han såg sig om då klassen tågade in på rad. Ögonen glittrade farligt på honom och ett försmädligt leende lekte på hans läppar. Då professor Lupin kom in och just skulle stänga dörren bakom sig sade Snape:

”Låt den stå öppen, Lupin. Jag vill helst inte bevittna det här.” Han reste sig och marscherade förbi klassen med den svarta klädnaden böljande efter sig. I dörröppningen vände han sig tvärt om och sade: ”Kanske ingen har varnat dig, Lupin, men i den här klassen finns Neville Longbottom. Jag skulle råda dig att inte be honom utföra nånting svårt. Om inte Hermione Granger viskar i örat på honom hur man ska göra, förstås.”

Neville blev blodröd. Harry blängde ilsket på Snape. Det var illa nog att han förföljde Neville på sina egna lektioner, men ännu mycket värre att han gjorde det inför en annan lärare.

Professor Lupin höjde på ögonbrynen.

”Jag hoppades just att Neville skulle vilja assistera mig under första steget av vår verksamhet”, sade han. ”Och jag är säker på att han kommer att göra det på ett berömvärt sätt.”

Neville blev, om möjligt, ännu rödare i ansiktet. Snape knep ihop läpparna, men han gick ut och stängde dörren med en smäll.

”Då sätter vi i gång”, sade professor Lupin och vinkade ner klassen till andra änden av rummet där det inte fanns någonting annat än ett gammalt klädskåp, som lärarna förvarade sina extra klädnader i.

Då professor Lupin kom och ställde sig intill det, gjorde skåpet en plötslig överhalning och det hördes ett buller inifrån det.

”Ingenting att oroa sig för”, sade professor Lupin lugnt då några av eleverna hoppade baklänges av förskräckelse. ”Det är en boggart inuti skåpet.”

De flesta eleverna verkade tycka att det faktiskt var någonting att oroa sig för. Neville gav professor Lupin en skräckslagen blick, och Seamus Finnigan stirrade misstänksamt på dörrhandtaget som nu skramlade förfärligt.

”En boggart gillar mörka, instängda ställen”, sade professor Lupin. ”Garderober, utrymmet under sängen, skåpen under diskbänken ... En gång mötte jag en som hade slagit sig ner i ett golvur. Just den här flyttade in i går eftermiddag, och jag frågade rektorn om den kunde få vara kvar ett tag så att jag kunde ge mina tredjeårselever lite praktisk övning. Den första frågan vi måste ställa oss nu är alltså: Vad är egentligen en boggart?”

Hermione räckte upp handen.

”Det är en multi-form, det vill säga en som kan byta skepnad”, sade hon. ”Den kan anta vilken skepnad som helst och förvandla sig till det som den tror kan skrämma oss mest.”

”Jag kunde inte ha sagt det bättre själv”, sade professor Lupin, och Hermiones kinder glödde av stolthet. ”Boggarten som sitter där inne i skåpet har ännu inte funnit sig nån passande skepnad. Han vet nämligen inte vad som kan tänkas skrämma personen på andra sidan dörren. Ingen vet hur en boggart ser ut när han är ensam, men när jag släpper ut honom, kommer han ögonblickligen att förvandla sig till det som vi fruktar mest av allt. Det betyder alltså”, fortsatte professor Lupin utan att låtsas om Nevilles skräckslagna frustande, ”att vi har ett mycket stort övertag över boggarten redan innan vi börjar. Kan du räkna ut varför, Harry?”

Att försöka besvara en fråga medan Hermione skuttade upp och ner bredvid honom och viftade med handen i luften var inte det lättaste, men Harry gjorde ett försök.

”Öh ... eftersom vi är så många vet den kanske inte vilken skepnad den ska välja?”

”Just det”, sade professor Lupin medan Hermione tog ner handen med en lätt besviken min. ”Därför är det alltid bäst att vara några stycken när man har att göra med en boggart. Då blir han förvirrad. Vad ska han förvandla sig till, ett huvudlöst lik eller en köttätande jättesnigel? Jag såg en gång en boggart göra just det misstaget – han försökte skrämma två personer på en gång och slutade med att bli till en halv snigel. Det var inte det minsta skrämmande.

Besvärjelsen som driver en boggart på flykt är enkel, men den kräver ändå sinnesstyrka. Det som verkligen tar kål på en boggart, förstår ni, det är skratt. Man måste helt enkelt tvinga den att anta en skrattretande skepnad. Nu tar vi och övar oss på besvärjelsen utan trollstavar först. Säg efter mig: Riddikulus!”

”Riddikulus!” sade hela klassen i kör.

”Bra”, sade professor Lupin. ”Mycket bra. Men det var tyvärr bara den lätta delen. Enbart själva ordet räcker inte, förstår ni. Och det är här du ska hjälpa mig, Neville.”

Klädskåpet skakade igen, men inte på långt när lika mycket som Neville. Han såg ut som om han var på väg till galgen när han gick fram mot det.

”Jaha, Neville”, sade professor Lupin. ”Först och främst: Vad tycker du är det mest skrämmande i hela världen?”

Nevilles läppar rörde sig men inte ett ljud kom över dem.

”Förlåt, Neville, men jag uppfattade inte det där”, sade professor Lupin muntert.

Neville såg sig förtvivlat omkring som om han bönföll någon att hjälpa honom och viskade sedan knappt hörbart:

”Professor Snape.”

Nästan alla skrattade. Även Neville flinade ursäktande. Professor Lupin däremot såg eftertänksam ut.

”Professor Snape ... hmmm ... Neville, du bor hos din farmor, inte sant?”

”Öh ... ja”, sade Neville nervöst. ”Men ... jag vill inte att boggarten ska förvandla sig till henne heller.”

”Nej, nej, du missförstår mig”, sade professor Lupin leende. ”Jag undrar bara om du kan tala om för oss vilken sorts kläder din farmor brukar ha på sig?”

Neville såg häpen ut men sade:

”Tjaa ... alltid samma hatt. En hög hatt med en uppstoppad gam överst. Och så har hon en lång klänning ... den brukar vara grön ... och ibland en rävboa.”

”Och en handväska?” föreslog professor Lupin.

”En stor röd en”, sade Neville.

”Utmärkt”, sade professor Lupin. ”Kan du föreställa dig de där kläderna mycket tydligt, Neville? Kan du se dem framför dig inne i huvudet?”

”Jaa”, svarade Neville osäkert; han undrade tydligen vad som skulle ske härnäst.

”När boggarten rusar ut ur klädskåpet och får syn på dig, Neville, så kommer han att anta professor Snapes skepnad”, sade Lupin. ”Och då ska du höja din trollstav – så här – och ropa ’Riddikulus’ samtidigt som du koncentrerar dig hårt på bilden av din farmors kläder. Om allt går väl, kommer professor Snape att bli iförd hatten med den uppstoppade gamen, den gröna klänningen och den röda handväskan.”

Alla började gapskratta. Klädskåpet vickade och skakade ännu häftigare.

”Om Neville lyckas med uppgiften, kommer boggarten att vända sin uppmärksamhet mot oss andra i tur och ordning”, sade professor Lupin. ”Nu ber jag er alla att fundera ett ögonblick på vad som skrämmer er mest och föreställa er hur ni kan tvinga det att se komiskt ut ...”

Det blev tyst i rummet. Harry tänkte efter ... Vad var det som skrämde honom mest av allt?

Hans första tanke var Lord Voldemort – en Voldemort som återfått sin fulla kraft. Men innan han ens hade börjat planera en tänkbar motattack mot en boggart i Voldemorts skepnad dök en hemsk bild upp i hans huvud ...

En ruttnande, glimmande hand som gled tillbaka in under en svart mantel ... Ett långdraget, rosslande andetag från en osynlig mun ... följt av en kyla så genomträngande att det kändes som att drunkna ...

Harry ryste. Sedan såg han sig hastigt omkring och hoppades att ingen hade lagt märke till det. Men de flesta andra stod med tätt slutna ögon. Ron mumlade för sig själv: ”Ta bort benen.”

Harry var helt säker på att han visste vad det rörde sig om. Ron var nämligen skräckslagen för spindlar.

”Är alla klara?” frågade professor Lupin.

Harry kände en stöt av rädsla. Han var inte klar. Hur skulle man kunna göra en dementor mindre skräckinjagande? Men han ville inte be om mer tid, för alla andra nickade och kavlade upp ärmarna.

”Neville, vi drar oss en bit bakåt och lämnar fältet fritt åt dig”, sade professor Lupin. ”När du är klar kallar jag fram näste man. Kliv bakåt nu allesammans, så att Neville kan sätta i gång ...”

Resten av klassen backade upp mot väggarna och lämnade Neville ensam framför klädskåpet. Han såg blek och skrämd ut, men han hade rullat upp ärmarna på klädnaden och höll trollstaven beredd.

”När jag har räknat till tre, Neville”, sade professor Lupin och riktade sin egen trollstav mot dörrhandtaget på skåpet. ”Ett ... två ... tre ... Nu!”

Ett regn av gnistor sköt ut från änden på Lupins stav och träffade dörrhandtaget. Skåpdörren flög upp. Ut trädde professor Snape, kroknäst och hotande, med ögon som sköt blixtar mot Neville.

Neville drog sig baklänges med höjd trollstav, mumlande ohörbara ord. Snape störtade sig mot honom och stack handen innanför klädnaden.

”R... r... riddikulus!” skrek Neville gällt.

Det hördes ett ljud som en pisksnärt. Snape snubblade; han var iförd en lång, spetskantad klänning och en jättehög hatt med en maläten gam på toppen och i handen svängde han en enorm mörkröd väska.

Eleverna började gapskratta. Boggarten hejdade sig förvirrad och professor Lupin ropade:

”Parvati! Framåt!”

Parvati trädde fram med sammanbiten min. Snape svängde runt mot henne. Det hördes en ny smäll, och i hans ställe stod nu en blodstänkt, inlindad mumie. Den vände sitt oseende ansikte mot Parvati och började mycket långsamt, med släpande steg, röra sig mot henne medan den höjde på de styva armarna ...

”Riddikulus!” skrek Parvati.

Bandagen började lossna och falla ner vid mumiens fötter. Den trasslade in sig i dem och ramlade på näsan, varefter huvudet rullade av.

”Seamus!” vrålade professor Lupin.

Seamus störtade förbi Parvati.

Pang! Där mumien hade stått stod nu en kvinna med svart hår som nådde till golvet och ett skelettaktigt, grönt ansikte – en klagovålnad. Hon öppnade munnen på vid gavel och rummet fylldes av ett ohyggligt ljud, ett långt, klagande skrik som fick Harrys nackhår att resa sig ...

”Riddikulus!” ropade Seamus.

Klagovålnaden utstötte ett skärande läte och grep sig om strupen. Rösten var borta.

Pang! Klagovålnaden blev till en råtta, som jagade runt i cirklar efter sin egen svans, och – pang! – råttan blev till en skallerorm, som ringlade och vred sig innan den – pang! – blev till en ensam, blodig ögonglob.

”Han är förvirrad!” skrek Lupin. ”Vi är snart där. Din tur, Dean!”

Dean skyndade fram.

Pang! Den blodiga ögongloben blev till en avhuggen hand, som vände sig på andra sidan och började krypa över golvet som en krabba.

”Riddikulus!” tjöt Dean.

Det hördes ett klick och med ens satt handen fast i en råttfälla.

”Utmärkt! Ron, nu är det du!”

Ron sprang fram.

Pang! Flera av eleverna skrek till. En jättelik spindel, två meter hög och täckt med hår, närmade sig Ron medan den hotfullt rasslade med sina stora klor. Ett ögonblick trodde Harry att Ron hade förstenats av skräck. Sedan ...

”Riddikulus!” vrålade Ron och spindelns ben försvann med ens under den.

Odjuret rullade runt, runt över golvet. Lavender Brown skrek till och hoppade ur vägen för den. Till sist stannade den framme vid Harrys fötter. Han höjde trollstaven, beredd att använda den, men ...

”Här!” ropade professor Lupin plötsligt och skyndade fram.

Pang!

Den benlösa spindeln hade försvunnit. Ett kort ögonblick såg sig eleverna skrämt omkring för att se var den fanns. I nästa ögonblick svävade där en silverskimrande klotrund kula i luften framför Lupin, som sade ”Riddikulus” i nästan sömnig ton.

Pang!

”Fram med dig, Neville, och gör slut på honom!” sade Lupin då boggarten landade på golvet i skepnad av en kackerlacka.

Pang! Snape var tillbaka. Den här gången störtade Neville fram med ett beslutsamt ansiktsuttryck.

”Riddikulus!” ropade han, och under bråkdelen av en sekund hann de se en skymt av Snape i sin spetsklänning innan Neville utstötte ett skallande ”Haha!” som fick boggarten att explodera i tusen små rökvirvlar. Sedan var han borta.

”Bravo!” ropade professor Lupin medan hela klassen började applådera häftigt. ”Utmärkt, Neville. Bra gjort allesammans. Låt mig se ... Fem poäng till Gryffindor för varje elev som gick till angrepp mot boggarten, tio till Neville för att han gjorde det två gånger, och fem var till Hermione och Harry.”

”Men jag gjorde ju ingenting”, sade Harry.

”Du och Hermione besvarade mina frågor korrekt i början på timmen, Harry”, sade Lupin i lätt ton. ”Utmärkt, allesammans, det var en strålande lektion. I läxa får ni kapitlet om boggartar. Läs det och skriv ett referat och lämna sen in det till mig på måndag. Det var allt för i dag.”

Upprymt pratande lämnade eleverna lärarrummet. Men Harry kände sig inte glad. Professor Lupin hade avsiktligt hejdat honom innan han hann konfronteras med boggarten. Varför? Var det för att han hade sett Harry falla ihop på tåget och därför inte trodde att han dög mycket till? Hade han varit rädd för att Harry skulle svimma igen?

Men ingen annan verkade ha märkt någonting.

”Såg ni hur jag fixade den där klagovålnaden?” ropade Seamus.

”Och den avhuggna handen?” sade Dean och viftade runt med sin egen.

”Och Snape i den där hatten!”

”Och min mumie!”

”Jag undrar varför professor Lupin är rädd för kristallkulor?” sade Lavender fundersamt.

”Det var den bästa lektion vi nånsin haft i försvar mot svartkonster, tycker ni inte?” sade Ron upphetsat på vägen tillbaka till klassrummet, där de skulle hämta sina väskor.

”Han verkar vara en väldigt bra lärare”, sade Hermione gillande. ”Men jag önskar att jag också hade fått hjälpa till med boggarten ...”

”Vad skulle den förvandla sig till för att skrämma dig?” sade Ron och fnissade. ”En hemuppgift som bara fick näst högsta betyget?”





8. Den tjocka damens flykt


Det dröjde inte länge förrän försvar mot svartkonster hade blivit de flesta elevernas älsklingsämne. Det var bara Draco Malfoy och hans Slytheringäng som hade något ont att säga om professor Lupin.

”Titta så hans klädnad ser ut”, sade Malfoy i en högljudd viskning varje gång professor Lupin gick förbi. ”Han klär sig som vår gamle husalf.”

Men ingen annan brydde sig om att professor Lupins klädnad var lappad och fransig. Hans följande lektioner var precis lika intressanta som den första. Efter boggartar studerade de rödhuvor, otäcka små tomteliknande varelser som lurade på ställen där det hade förekommit blodsutgjutelse, i slottshålor och i gropar på övergivna slagfält, där de bara satt och väntade på att få slå ner folk som gått vilse. Från rödhuvor övergick de till kvarror, kusliga vattenvarelser som liknade fjälliga apor med simhud mellan tårna och fingrarna. Deras högsta nöje var att kväva oskyldiga vadare i dammarna där de höll till.

Harry önskade bara att han hade tyckt lika mycket om vissa av sina andra ämnen. Värst av allt var trolldryckskonst. Snape var på ett särskilt elakt humör de här dagarna, och ingen hyste något tvivel om orsaken. Historien om boggarten, som hade antagit Snapes skepnad och som Neville sedan tvingat på sin farmors kläder, hade spritt sig som en löpeld genom skolan. Snape verkade inte finna något lustigt i den. Hans ögon sköt hotfulla blixtar bara man nämnde professor Lupins namn, och han förföljde Neville värre än någonsin.

Harry började också mer och mer frukta lektionerna i spådomskonst då han satt uppe i det kvävande tornrummet och tydde konstiga former och symboler medan han försökte att inte låtsas om professor Trelawney, vars enorma ögon fylldes med tårar varje gång hon såg på honom. Han kunde inte förmå sig att tycka om professor Trelawney, trots att hon behandlades med respekt, ja, nästan vördnad, av många i klassen. Parvati Patil och Lavender Brown hade börjat hålla till uppe hos henne på lunchrasterna och kom alltid tillbaka med irriterande överlägsna ansiktsuttryck, som om de visste saker som de andra inte visste. De hade också börjat tala med dämpad röst var gång de vände sig till Harry, som om han låg på dödsbädden.

Ingen gillade egentligen timmarna i skötsel av magiska djur, som efter den första händelserika lektionen hade blivit omåttligt tråkiga. Hagrid verkade ha tappat självförtroendet. De tillbringade nu lektion efter lektion med att lära sig se efter fladdermaskar, som måste vara några av de tråkigaste djur som fanns.

”Varför ska nån över huvud taget göra sig besvär med att se efter dem?” sade Ron efter att ha sysslat ännu en timme med att proppa ner strimlad sallad i fladdermaskarnas slemmiga halsar.

Men i början på oktober fick Harry någonting annat att syssla med, någonting så roligt att det uppvägde de tråkiga lektionerna. Quidditchsäsongen närmade sig, och Oliver Wood, kaptenen för quidditchlaget, kallade spelarna till ett möte en torsdagskväll för att diskutera taktik inför den nya säsongen.

Det var sju spelare i ett quidditchlag: tre jagare, vars uppgift var att göra mål genom att skjuta klonken (en röd, fotbollsstor boll) genom en av de femton meter höga målringarna i vardera änden på banan; två slagmän som var försedda med tunga slagträn att slå dunkarna (två tunga, svarta bollar, som susade omkring och försökte anfalla spelarna) ur kurs med; en vaktare som försvarade lagets målring, och sist men inte minst en sökare som hade den svåraste uppgiften av alla, nämligen att fånga den gyllene kvicken, en liten bevingad, valnötsstor boll. Matchen avslutades i och med att sökaren fångade kvicken och därmed vann hundrafemtio poäng extra åt sitt lag.

Oliver Wood var en stor och kraftig sjuttonåring, som nu gick sitt sjunde och sista år på Hogwarts. Man kunde höra ett slags lågmäld desperation i hans röst när han talade till sina sex medspelare i laget. De satt i det kalla omklädningsrummet ute vid den mörknande quidditchplanen.

”Det här är vår sista chans – min sista chans – att vinna quidditchpokalen”, sade han och travade fram och tillbaka över golvet framför dem. ”Jag lämnar skolan i slutet av det här året, så jag får aldrig chansen igen. Gryffindor har inte vunnit på sju år nu. Men vi har också haft den värsta otur man kan tänka sig – skadade spelare – och sen tävlingarna som avblåstes förra året ...” Wood svalde, som om han fortfarande fick en klump i halsen vid blotta minnet. ”Men vi vet också att vi har det bästa ... jäkla ... laget ... i ... hela ... skolan”, sade han och dunkade knytnäven i den andra handen med den gamla välkända vanvettsglimten i ögat. ”Vi har tre enastående jagare.” Wood pekade på Alicia Spinnet, Angelina Johnson och Katie Bell. ”Vi har två oövervinnerliga slagmän.”

”Sluta, Wood, du gör oss generade”, sade Fred och George Weasley i kör medan de låtsades rodna.

”Och vi har en sökare som aldrig har missat tillfället att vinna en match åt oss!” malde Wood vidare och stirrade på Harry med ett slags rasande stolthet. ”Och så har vi mig”, tillade han, som om han hade kommit på det efteråt.

”Vi tycker att du är väldigt bra också, Oliver”, sade George.

”Alla tiders vaktare”, kom det från Fred.

”Men saken är den”, fortsatte Wood och började åter trava fram och tillbaka, ”att quidditchpokalen borde ha haft vårt namn ingraverat de båda senaste åren. Ända sen Harry kom med i laget har jag trott att vi hade segern som i en liten ask. Men vi har inte lyckats ta hem pokalen, och i år är det vår sista chans att äntligen se vårt namn på den ...”

Wood lät så nedslagen att till och med Fred och George såg medkännande på honom.

”Oliver, i år är det vårt år”, sade Fred.

”Vi klarar det, Oliver!” sade Angelina.

”Absolut”, sade Harry.

Fyllda av beslutsamhet började lagmedlemmarna träna tre kvällar i veckan. Vädret blev kallare och våtare, kvällarna mörkare, men varken lera, vind eller regn kunde förstöra Harrys underbara dröm om att äntligen få vinna den stora quidditchpokalen av silver.

Harry återvände till Gryffindors uppehållsrum en kväll efter träningen, kall och stel men belåten med sin insats. Hela rummet surrade av upphetsning då han kom in.

”Vad har hänt?” frågade han Ron och Hermione, som satt i de båda bästa stolarna vid brasan och fyllde i några stjärnkartor till astronomin.

”Den första Hogsmeade-utflykten”, sade Ron och pekade på ett anslag som hade dykt upp på den gamla slitna anslagstavlan. ”I slutet av oktober. Allhelgonahelgen.”

”Toppen”, sade Fred, som hade följt efter Harry in genom porträtthålet. ”Jag behöver göra ett besök hos Zonkos. Jag har nästan slut på stinkkulor.”

Harry slängde sig ner i stolen bredvid Ron och kände hur hans goda humör sakta försvann. Hermione tycktes läsa hans tankar.

”Harry, jag är säker på att du kan komma med nästa gång”, sade hon. ”De måste få tag på Black snart, han har redan blivit sedd en gång.”

”Black är inte så dum att han försöker sig på nånting i Hogsmeade”, sade Ron. ”Fråga McGonagall om du kan få följa med den här gången, Harry, det kan dröja evigheter till nästa gång ...”

”Ron!” sade Hermione. ”Harry måste faktiskt stanna inom skolområdet ...”

”Han kan ju inte få vara den enda tredjeårseleven som stannar kvar”, sade Ron. ”Fråga McGonagall, gör det, Harry.”

”Ja, jag tror jag ska göra det”, sade Harry, som nu hade bestämt sig.

Hermione öppnade munnen för att komma med invändningar, men i samma ögonblick hoppade Krumben vigt upp i knät på henne med en stor, död spindel dinglande i gapet.

”Måste han äta den där mitt framför näsan på oss?” knotade Ron.

”Duktiga Krumben, har du fångat den alldeles själv?” sade Hermione.

Krumben tuggade långsamt i sig spindeln medan han stirrade oförskämt på Ron med sina gula ögon.

”Håll honom bara där borta hos dig, det är det enda jag ber om”, sade Ron irriterat och återvände till sin stjärnkarta. ”Scabbers ligger och sover i min väska.”

Harry gäspade. Han ville egentligen gå och lägga sig, men han hade fortfarande sin egen stjärnkarta att fylla i. Han drog till sig sin väska, tog fram pergament, bläck och fjäderpenna och började arbeta.

”Du kan kopiera min, om du vill”, sade Ron och satte dit sin sista stjärna med en elegant sväng på pennan innan han sköt över kartan till Harry.

Hermione, som ogillade att man kopierade andras arbete, knep ihop läpparna men sade ingenting. Krumben stirrade fortfarande oavvänt på Ron och piskade med sin yviga svanstipp. Sedan, utan förvarning, gick han till anfall.

”HJÄLP!” vrålade Ron och grep tag i sin väska då Krumben begravde fyra tassar med klor djupt ner i den och började slita vildsint. ”FÖRSVINN, DITT DUMMA DJUR!”

Ron försökte rycka väskan ur klorna på Krumben, men katten hängde sig fast, fräsande och klösande.

”Ron, gör honom inte illa!” skrek Hermione gällt.

Hela uppehållsrummet tittade på. Ron svängde hastigt runt väskan med Krumben hängande fast i den, och Scabbers kom flygande ut ur öppningen ...

”FÅNGA DEN DÄR KATTEN!” tjöt Ron då Krumben befriade sig från väskan, tog ett skutt över bordet och jagade efter den skräckslagna Scabbers.

George Weasley slängde sig efter Krumben men fick inte tag i honom. Scabbers rusade mellan tjugo par ben och sköt som en blixt in under en gammal byrå. Krumben bromsade in, kanande på alla fyra, och lade sig platt på magen med de krokiga bakbenen spretande ut åt var sida medan han slog ursinnigt med framtassen under byrån.

Ron och Hermione skyndade fram. Hermione grep Krumben om magen och lyfte bort honom medan Ron kastade sig ner och med stort besvär drog fram Scabbers i svansen.

”Titta på honom!” sade han ilsket till Hermione och höll upp den dinglande Scabbers framför henne. ”Han är bara skinn och ben! Se till att du håller din katt ifrån honom!”

”Krumben kan ju inte förstå att han gör nåt fel!” sade Hermione med darrande röst. ”Alla katter jagar råttor, Ron!”

”Det är nånting konstigt med det där djuret!” sade Ron, som försökte tvinga en vilt sprattlande Scabbers tillbaka ner i bröstfickan. ”Han hörde mig säga att Scabbers låg i min väska!”

”Äsch, vilket struntprat”, sade Hermione otåligt. ”Krumben kunde ju lukta sig till honom, Ron, hur tror du annars ...”

”Den där katten är ute efter Scabbers!” sade Ron och låtsades som om han inte hörde att eleverna runt omkring började fnissa. ”Och Scabbers var här först. Dessutom är han sjuk!”

Ron marscherade tvärs genom uppehållsrummet och försvann uppför trappan till pojkarnas sovsal.

Ron var fortfarande sur på Hermione dagen därpå. Han pratade knappt med henne under lektionen i örtlära, trots att han och Harry och Hermione arbetade tillsammans med samma puffplanta.

”Hur mår Scabbers?” frågade Hermione försagt medan de plockade stora, ljusröda kapslar från plantan och tömde de glänsande fröna ner i en trähink.

”Han ligger gömd under min säng och bara darrar”, svarade Ron ilsket. Han såg sig inte för utan missade hinken så att fröna spreds ut över golvet i växthuset.

”Var försiktig, Weasley, försiktig!” ropade professor Sprout då fröna växte och slog ut i blom mitt framför ögonen på dem.

De hade förvandlingskonst timmen därpå. Harry hade beslutat sig för att fråga professor McGonagall efter lektionen om han kunde få följa med de andra eleverna till Hogsmeade. Han ställde sig i kön utanför klassrummet och försökte tänka ut hur han bäst skulle lägga fram sin sak. Men han avbröts i sina funderingar av ett tumult längst fram i kön.

Lavender Brown såg ut att gråta. Parvati hade armen omkring henne och förklarade just någonting för Seamus Finnigan och Dean Thomas, som såg mycket allvarliga ut.

”Hur är det fatt, Lavender?” frågade Hermione ängsligt då hon, Harry och Ron kom fram till gruppen.

”Hon fick ett brev hemifrån i morse”, viskade Parvati. ”Det är hennes kanin, Binky. Han har blivit dödad av en räv.”

”Å”, sade Hermione. ”Vad tråkigt att höra, Lavender.”

”Jag borde ha vetat det!” sade Lavender med tragisk stämma. ”Vet ni vad det är för dag i dag?”

”Öh ...”

”Den sextonde oktober! ’Det som du är rädd för kommer att hända den sextonde oktober!’ Kommer ni inte ihåg det? Hon hade rätt! Hon hade rätt!”

Hela klassen stod samlad runt Lavender nu. Seamus skakade allvarligt på huvudet. Hermione tvekade. Sedan sade hon:

”Var du verkligen rädd för att Binky skulle bli dödad av en räv?”

”Det behövde kanske inte vara just en räv”, sade Lavender och tittade upp på Hermione med tårfyllda ögon. ”Men jag var i alla fall rädd för att han skulle dö, det är en sak som är säker!”

”Jaså”, sade Hermione. Hon var tyst ett litet tag. Sedan frågade hon: ”Var Binky en gammal kanin?”

”N-nej”, snyftade Lavender. ”H-han var bara en liten unge!”

Parvati kramade Lavenders axlar ännu hårdare.

”Men varför skulle du i så fall vara rädd för att han skulle dö?” sade Hermione.

Parvati blängde ilsket på henne.

”Jamen, låt oss se logiskt på det”, sade Hermione och vände sig till resten av gruppen. ”Binky dog ju faktiskt inte i dag, eller hur? Lavender fick bara beskedet i dag ...” Lavender snyftade högljutt. ” ... och hon kan ju inte ha varit rädd för det, eftersom det tydligen kom som en chock?”

”Bry dig inte om vad hon säger, Lavender”, sade Ron med hög röst. ”Hon tycker inte att andras keldjur är värda nånting.”

Just i det ögonblicket öppnade professor McGonagall dörren till klassrummet, vilket kanske var tur, för Hermione och Ron höll på att mörda varandra med blicken. När de kom in i rummet slog de sig ner på var sin sida om Harry och sade inte ett ord till varandra på hela lektionen.

Harry visste fortfarande inte riktigt vad han skulle säga till professor McGonagall när klockan ringde i slutet av timmen, men det var hon själv som förde ämnet på tal.

”Ett ögonblick, mina vänner!” ropade hon då klassen just var på väg ut. ”Eftersom ni allihop tillhör mitt elevhem vill jag ha era underskrivna blanketter med tillstånd att besöka Hogsmeade. Ni måste lämna in dem före allhelgonahelgen. Utan tillstånd blir det inget besök i byn, så glöm det nu inte!”

Neville räckte upp handen.

”Snälla professorn, jag ... jag tror jag har tappat ...”

”Din farmor skickade din blankett direkt till mig, Longbottom”, sade professor McGonagall. ”Hon tyckte nog att det var det säkraste. Ja, det var allt. Ni kan gå.”

”Fråga henne nu”, väste Ron till Harry.

”Ja, men ...”, började Hermione.

”Kom igen nu, Harry”, sade Ron envist.

Harry väntade tills resten av klassen hade försvunnit innan han nervöst närmade sig professor McGonagalls kateder.

”Ja, Potter?”

Harry drog ett djupt andetag.

”Jo, professorn, min moster och morbror ... öh ... glömde att skriva under min tillståndsblankett”, sade han.

Professor McGonagall kikade upp på honom över sina fyrkantiga glasögon, men sade ingenting.

”Så ... öh ... skulle det gå bra ... jag menar, är det okej om jag ... om jag följer med till Hogsmeade ändå?”

Professor McGonagall tittade ner och började fösa omkring några papper på katedern.

”Tyvärr inte, Potter”, sade hon. ”Du hörde vad jag sa. Utan tillstånd blir det inget besök i byn. Såna är reglerna.”

”Men ... min moster och morbror ... de är ju mugglare, som professorn vet, och de förstår inte riktigt allt det här med Hogwarts och tillståndsblanketter och sånt”, sade Harry medan Ron uppmuntrade honom med våldsamma nickningar. ”Om ni bara ville säga att jag fick lov att följa med ...”

”Men jag säger inte det”, svarade professor McGonagall. Hon reste sig och lade ner sina papper i en prydlig hög i en låda. ”Det står tydligt och klart på blanketten att en förälder eller förmyndare måste ge sitt tillstånd.” Hon vände sig om och såg på honom med ett besynnerligt ansiktsuttryck. Var det medlidande? ”Jag är ledsen, Potter, men det är mitt sista ord. Det är bäst att du skyndar dig nu, annars kommer du för sent till nästa lektion.”

Det fanns ingenting att göra åt saken. Ron kallade professor McGonagall en massa fula namn som gjorde Hermione väldigt förargad. Hon satte på sig en min av ”det är bäst som sker”, vilket gjorde Ron ännu ilsknare. Harry för sin del måste stå ut med att höra alla i klassen prata högt och förtjust om allt de skulle göra när de kom till Hogsmeade.

”Du har i alla fall festen här på skolan”, sade Ron i ett försök att muntra upp Harry. ”Du vet, allhelgonafesten på kvällen.”

”Javisst”, sade Harry dystert. ”Härligt.”

Festmiddagen på allhelgonaaftonen var alltid god, men den skulle smaka mycket bättre om han fick komma tillbaka till den efter en dag i Hogsmeade tillsammans med alla de övriga. Ingenting de andra sade för att muntra upp honom kunde få honom att sörja mindre över att han skulle bli ensam kvar.

Dean Thomas, som var duktig på att skriva med fjäderpenna, hade erbjudit sig att förfalska morbror Vernons underskrift på blanketten, men eftersom Harry redan hade talat om för professor McGonagall att den inte var underskriven, var idén till ingen nytta. Ron föreslog halvhjärtat osynlighetsmanteln, men Hermione klubbade ner förslaget genom att påminna Ron om vad Dumbledore hade sagt, nämligen att dementorerna var i stånd att se igenom den sortens förklädnader. Percy kom med de förmodligen sämsta trösteorden.

”Det görs en massa väsen av Hogsmeade, men jag försäkrar dig, Harry, att det är överreklamerat”, sade han allvarligt. ”Nåja, godisaffären är ganska bra, men Zonkos skämtartiklar är en direkt farlig butik att gå in i, och visst är Spökande stugan alltid värd ett besök, men bortsett från det, Harry, går du verkligen inte miste om nånting.”

På allhelgonamorgonen vaknade Harry tillsammans med de andra eleverna och gick dyster och modfälld ner till frukosten, även om han gjorde sitt bästa för att uppföra sig normalt.

”Vi ska ta med oss massor av snask hem till dig från Godisbaronen”, sade Hermione och såg förfärligt ledsen ut för Harrys skull.

”Ja, tonvis”, sade Ron.

Han och Hermione hade äntligen glömt sitt käbbel om Krumben nu när de såg Harrys stora besvikelse.

”Bekymra er inte om mig”, sade Harry med en röst som han hoppades lät oberörd. ”Vi ses på festen. Ha det så trevligt nu.”

Han följde dem fram till entréhallen. Där stod vaktmästaren Filch innanför porten och prickade av namnen på en lång lista medan han misstänksamt stirrade på varenda elev och försäkrade sig om att ingen smög ut utan lov.

”Ska du stanna här, Potter?” ropade Malfoy, som stod i kö tillsammans med Crabbe och Goyle. ”Är du rädd för att behöva gå förbi dementorerna?”

Harry låtsades inte om honom utan gick ensam tillbaka genom de övergivna korridorerna och uppför trappan till Gryffindortornet.

”Lösenord?” sade Den tjocka damen, som vaknade ur sin slummer med ett ryck.

”Fortuna Major”, sade Harry håglöst.

Porträttet svängde upp och han klättrade genom hålet in i uppehållsrummet. Det var fullt av babblande första- och andraårselever och några äldre elever, som uppenbarligen hade besökt Hogsmeade så ofta att nyhetens behag var försvunnet.

”Harry! Harry! Hej, Harry!”

Det var Colin Creevey, en andraårselev som hyste djup respekt för Harry och aldrig gick miste om ett tillfälle att få prata med honom.

”Ska inte du åka med till Hogsmeade, Harry? Varför inte? Hör du, om du vill kan du komma och sitta hos oss, Harry!” sade Colin och vände sig ivrigt mot sina kamrater.

”Öh ... nej tack, Colin”, sade Harry, som inte kände sig upplagd för att låta en massa yngre elever sitta och stirra lystet på ärret i pannan. ”Jag ... jag måste gå till biblioteket, jag har lite arbete jag måste göra.”

Efter det hade han inget annat val än att vända på klacken och ta sig tillbaka ut genom porträtthålet igen.

”Vad var det för mening med att väcka mig?” ropade Den tjocka damen vresigt efter honom då han gick därifrån.

Harry styrde modfälld stegen mot biblioteket, men halvvägs dit ändrade han sig; han kände ingen lust att arbeta med några läxuppgifter. Han vände tillbaka men stötte med ens på Filch, som tydligen just hade sagt adjö till de sista som skulle besöka Hogsmeade.

”Vad håller du på med?” brummade Filch misstänksamt.

”Ingenting”, svarade Harry sanningsenligt.

”Ingenting!” spottade Filch fram och hakan darrade otrevligt på honom. ”Och det vill du att jag ska tro! Smyger omkring här på egen hand! Varför är du inte på väg till Hogsmeade för att köpa stinkkulor och rappulver och smaskmaskar liksom resten av dina otrevliga små vänner?”

Harry ryckte på axlarna.

”Ja, gå tillbaka till uppehållsrummet då, där du hör hemma!” fräste Filch och stod kvar och stirrade ilsket efter Harry tills han försvunnit ur sikte.

Men Harry återvände inte till uppehållsrummet. Han gick uppför en trappa med en vag tanke på att besöka uggleboet och hälsa på Hedwig. Han var just på väg genom en ny korridor när en röst inifrån ett av rummen sade:

”Harry?”

Harry gick några steg tillbaka för att se vem som hade talat till honom och stötte på professor Lupin, som kikade fram bakom dörren till sitt kontor.

”Vad gör du här?” sade Lupin, i en helt annorlunda ton än Filch. ”Var är Ron och Hermione?”

”I Hogsmeade”, sade Harry med en röst som skulle föreställa obesvärad.

”Jaså”, sade Lupin. Han betraktade Harry ett ögonblick. ”Varför kommer du inte in till mig? Jag har just fått en grindylogg levererad till vår nästa lektion.”

”En vad då?” sade Harry.

Han följde efter Lupin in på hans kontor. I hörnet stod ett stort akvarium. En blekgrön varelse med vassa små horn höll ansiktet pressat mot glaset. Den gjorde grimaser och rörde sina långa, spindeltunna fingrar hit och dit.

”En vattendemon”, sade Lupin och granskade eftertänksamt sin grindylogg. ”Vi lär inte få särskilt mycket besvär med honom, inte om man jämför med kvarrorna. Tricket är att få honom att lossa sitt grepp. Ser du de onormalt långa fingrarna? De kan ta ett mycket starkt grepp men är väldigt sköra och bryts lätt av.”

Grindyloggen visade sina gröna tänder och begravde sig sedan bakom en tångruska i ena hörnet.

”Vill du ha en kopp te?” frågade Lupin och såg sig om efter kitteln. ”Jag tänkte just koka en kopp åt mig själv.”

”Ja tack”, sade Harry osäkert.

Lupin rörde lätt vid kitteln med sin trollstav och ett moln av ånga steg plötsligt upp ur pipen.

”Slå dig ner”, sade Lupin och tog av locket på en dammig burk. ”Jag har tyvärr bara tepåsar – men du har väl fått nog av teblad, skulle jag tro?”

Harry tittade på honom. Lupin hade en glimt i ögat.

”Hur visste professorn det?” frågade Harry.

”Professor McGonagall talade om det för mig”, sade Lupin och räckte Harry en kantstött mugg. ”Du oroar dig väl inte, hoppas jag?”

”Nej”, sade Harry.

Han funderade ett ögonblick på att berätta för Lupin om hunden som han hade sett i Magnoliagränden, men beslöt att inte göra det. Han ville inte att Lupin skulle tro att han var feg, i synnerhet som Lupin redan verkade tro att han inte kunde klara av en boggart.

Harrys tankar måste ha avspeglat sig i hans ansikte, för Lupin sade:

”Är det nånting annat som oroar dig, Harry?”

”Nej”, ljög Harry. Han drack lite te och såg hur grindyloggen hötte åt honom med näven. ”Jo, förresten”, sade han plötsligt och satte ner tekoppen. ”Kommer professorn ihåg den där dagen då vi skulle bekämpa boggarten i klädskåpet?”

”Jaa”, sade Lupin långsamt.

”Varför fick inte jag lov att göra det?” frågade Harry tvärt.

Lupin höjde på ögonbrynen.

”Det trodde jag var självklart, Harry”, sade han i förvånad ton.

Harry, som hade väntat sig att Lupin skulle förneka det, blev alldeles häpen.

”Varför?” frågade han om igen.

”Jo”, sade Lupin och rynkade pannan lätt, ”jag antog att om boggarten stod öga mot öga med dig skulle den anta Lord Voldemorts skepnad.”

Harry stirrade på Lupin.

Inte nog med att det var det sista svar han hade väntat sig, utan Lupin hade dessutom uttalat Voldemorts namn. Den enda person som Harry någonsin hade hört uttala det namnet högt (förutom han själv) var professor Dumbledore.

”Jag hade tydligen fel”, sade Lupin, som fortfarande rynkade pannan medan han såg på Harry. ”Men jag tyckte inte det var nån bra idé att låta Lord Voldemort ta form i lärarrummet. Jag trodde att det skulle skapa panik.”

”Jag tänkte faktiskt på Voldemort först”, sade Harry uppriktigt. ”Men sen ... sen kom jag att tänka på dementorerna.”

”Jag förstår”, sade Lupin eftertänksamt. ”Det må jag säga ... jag är imponerad.” Han log lätt åt uttrycket av förvåning i Harrys ansikte. ”Det visar att det du fruktar mest av allt är ... fruktan i sig själv. Mycket klokt, Harry.”

Harry visste inte vad han skulle svara på det, så han drack lite mer te.

”Du tänkte kanske att jag inte trodde att du kunde klara av boggarten?” frågade Lupin försåtligt.

”Tja ... just det”, sade Harry. Han kände sig med ens mycket gladare. ”Professor Lupin, ni känner ju till dementorerna ...”

Han avbröts av en knackning på dörren.

”Kom in!” ropade Lupin.

Dörren öppnades, och in trädde Snape. Han bar en bägare som det rykte svagt ur. Vid åsynen av Harry stannade han tvärt och hans svarta ögon smalnade.

”Å, Severus”, sade Lupin och log. ”Tack så väldigt mycket. Kan du ställa den här på bordet åt mig?”

Snape satte ner den rykande bägaren och såg från Harry till Lupin.

”Jag höll just på att visa Harry min grindylogg”, sade Lupin vänligt och pekade på akvariet.

”Fascinerande”, sade Snape utan att titta på den. ”Du borde dricka det där med detsamma, Lupin.”

”Ja, ja, jag ska”, sade Lupin.

”Jag har bryggt en hel kittel full”, fortsatte Snape. ”Ifall du behöver mer.”

”Jag bör nog dricka lite i morgon också. Tack så mycket, Severus.”

”Ingen orsak”, sade Snape, men han hade ett uttryck i ögonen som Harry inte tyckte om. Han drog sig baklänges ut ur rummet, med vaksam min och utan att le.

Harry tittade nyfiket på bägaren. Lupin log.

”Professor Snape har varit så vänlig att brygga ett elixir åt mig”, sade han. ”Jag har aldrig varit särskilt duktig på att brygga trolldrycker själv och den här är särskilt invecklad att framställa.” Han lyfte upp bägaren och luktade på innehållet. ”Det är synd att socker gör den overksam”, tillade han, smuttade på den och ryste.

”Varför ...?” började Harry.

Lupin såg på honom och besvarade den oavslutade frågan.

”Jag har känt mig lite krasslig”, sade han. ”Det här elixiret är det enda som hjälper. Jag har stor tur som fått professor Snape till kollega, för det är inte många trollkarlar som klarar av att framställa det.”

Professor Lupin tog en liten klunk till och Harry fick plötsligt en vansinnig lust att slå bägaren ur handen på honom.

”Professor Snape är väldigt intresserad av svartkonster”, for det ur honom.

”Jaså, verkligen?” sade Lupin lite förstrött medan han tog ännu en klunk av elixiret.

”En del tror ...” Harry tvekade, men kastade sedan hänsynslöst ur sig det. ”En del tror att han skulle göra allt för att få jobbet som lärare i försvar mot svartkonster.”

Lupin tömde bägaren i botten och gjorde en grimas.

”Vidrig smak”, sade han. ”Nå, Harry, det är väl bäst att jag återvänder till arbetet. Vi ses på festmiddagen senare i kväll.”

”Javisst”, sade Harry och ställde ifrån sig sin tomma tekopp.

Det rykte fortfarande från den urdruckna bägaren.

”Varsågod”, sade Ron. ”Vi tog med oss så mycket godis vi orkade bära.”

En skur av godis i regnbågens alla färger regnade ner i knät på Harry. Det höll på att skymma, och Ron och Hermione hade just dykt upp i uppehållsrummet, rosiga om kinderna efter att ha varit ute i den kalla vinden. De såg ut som om de hade haft den roligaste dagen i hela sitt liv.

”Tack”, sade Harry och tog upp en påse med små svarta pepparbusar. ”Hur var det i Hogsmeade? Vart gick ni?”

De hade varit överallt, lät det som. Hos Dervish & Banges, i Magiska redskap och tillbehör, i Zonkos butik för skämtartiklar, inne på värdshuset Tre kvastar för att dricka skummande muggar med rykande hett honungsöl och på många andra ställen.

”Posthuset, Harry! Föreställ dig omkring två hundra ugglor, som allesammans sitter på hyllor och är sorterade efter färger beroende på hur snabbt man vill få sitt brev levererat!”

”Godisbaronen har fått en ny sorts kolakaramell och de delade ut gratisprover. Här är en bit, titta ...”

”Vi tror att vi såg ett riktigt troll! Det kommer faktiskt in alla möjliga sorters konstiga typer på Tre kvastar ...”

”Jag önskar vi hade kunnat ta med lite honungsöl till dig, man får verkligen upp värmen av det ...”

”Vad har du gjort då?” sade Hermione och såg ängslig ut. ”Har du hunnit göra några läxuppgifter?”

”Nej”, sade Harry. ”Lupin bjöd mig på en kopp te på sitt kontor. Och sen kom Snape ...”

Han berättade allt om elixiret i bägaren för dem. Ron tappade fullkomligt hakan.

”Drack Lupin det?” flämtade han. ”Har han blivit tokig?”

Hermione tittade på klockan.

”Vet ni, det är bäst vi går ner nu, för festmiddagen börjar om fem minuter ...”

De skyndade sig ut genom porträtthålet och följde strömmen av elever medan de fortsatte att diskutera Snape.

”Men om han nu ... ni vet ...” Hermione sänkte rösten och såg sig nervöst omkring. ”Om han verkligen försökte att ... att förgifta Lupin ... skulle han väl inte göra det framför näsan på Harry?”

”Jo, kanske”, sade Harry då de gick tvärs genom entréhallen och trädde in i stora salen.

Den var prydd med hundratals pumpor fyllda med levande ljus, ett moln av flaxande fladdermöss och mängder av flammande orangefärgade serpentiner, som svävade lättjefullt högt upp under det förtrollade taket som lysande vattenormar.

Maten var underbart god; till och med Hermione och Ron, som redan var proppmätta efter allt snasket tog dubbla portioner av allting. Harry spanade hela tiden bort mot huvudbordet. Professor Lupin såg glad och munter ut och verkade vara piggare än någonsin. Han pratade livligt med lille professor Flitwick, trollformelläraren. Harry lät blicken löpa utefter bordet, fram till platsen där Snape satt. Var det bara som han inbillade sig, eller fladdrade Snapes blick i väg mot Lupin oftare än normalt?

Festmiddagen avslutades med en underhållning som Hogwarts spöken stod för. De hoppade fram ur väggarna och borden och utförde en liten svävande balett i olika turer. Nästan Huvudlöse Nick, Gryffindors spöke, gjorde stor succé med att återuppföra sin egen misslyckade halshuggning.

Det var en så trevlig kväll att Harrys goda humör inte ens kunde förstöras av Malfoy, som ropade över huvudet på de andra eleverna då de lämnade salen:

”Jag ska hälsa så hjärtligt från dementorerna, Potter!”

Harry, Ron och Hermione följde med resten av Gryffindoreleverna den vanliga vägen upp till tornet, men när de kom fram till korridoren med porträttet av Den tjocka damen såg de att en skock kamrater stod och trängdes runt det.

”Varför kliver ingen in genom hålet?” undrade Ron nyfiket.

Harry kikade över huvudena framför sig. Porträttet verkade vara stängt.

”Var snälla och släpp fram mig”, hördes Percys röst. Han kom skyndande genom mängden med viktig min. ”Vad står ni här och spärrar vägen för? Ni kan ju inte ha glömt lösenordet allesammans ... Flytta på er, jag är försteprefekt ...”

Sedan blev det alldeles tyst bland eleverna längst fram, och tystnaden spred sig vidare som en iskyla genom korridoren. De hörde Percy utbrista med skarp röst:

”Kan nån hämta professor Dumbledore. Nu med detsamma!”

Folk vred på huvudet för att se. De som stod längst bak ställde sig på tå.

”Vad står på?” frågade Ginny, som just hade kommit dit.

I nästa ögonblick var professor Dumbledore där. Han stegade fram mot porträttet medan Gryffindoreleverna hastigt flyttade sig åt sidan för att släppa fram honom. Harry, Ron och Hermione trängde sig närmare för att se vad problemet var.

”Å, du milde!” utbrast Hermione och grep Harry i armen.

Den tjocka damen hade försvunnit från sitt porträtt, som hade skurits sönder så häftigt att strimlor av målarduk låg strödda över golvet. Stora stycken av duken hade slitits bort helt och hållet.

Dumbledore kastade en enda snabb blick på den förstörda målningen och vände sig om med allvarligt ansiktsuttryck när han såg professor McGonagall, Lupin och Snape komma skyndande emot honom.

”Vi måste hitta henne”, sade Dumbledore. ”Professor McGonagall, gå genast till Filch, är ni snäll, och be honom söka igenom varenda målning i slottet tills han finner Den tjocka damen.”

”Sån tur har ni nog inte!” sade en kacklande röst.

Det var poltergeisten Peeves, som studsade upp och ner ovanför huvudet på dem. Han såg förtjust ut, som han alltid gjorde vid åsynen av någonting förstört eller sorgligt.

”Vad menar du, Peeves?” sade Dumbledore lugnt, och Peeves grin försvann nästan.

Han vågade inte håna Dumbledore. I stället tog han fram sin oljigaste röst, som inte var ett spår bättre än hans kacklande.

”Hon skäms, ers skolöverhöghet. Vill inte bli sedd. Hon ser alldeles förskräcklig ut. Jag såg henne springa genom landskapet uppe på fjärde våningen. Hon gömde sig bakom träden där. Och hon grät nåt hemskt”, sade han glatt. ”Den stackarn”, tilllade han föga övertygande.

”Berättade hon vem som hade gjort det?” frågade Dumbledore stilla.

”O ja, ers professorshöghet”, sade Peeves med uppsynen hos en som bär en stor bomb i famnen. ”Han blev väldigt arg när hon inte ville släppa in honom, förstår ni.” Peeves gjorde en kullerbytta och stack fram huvudet mellan sina egna ben medan han flinade mot Dumbledore. ”Han har ett förfärligt otrevligt humör, den där Sirius Black.”





9. Bittert nederlag


Professor Dumbledore skickade tillbaka alla Gryffindoreleverna till stora salen, där de tio minuter senare fick sällskap av kamraterna från Hufflepuff, Ravenclaw och Slytherin, som alla såg ytterst förvirrade ut.

”Lärarna och jag måste företa en grundlig genomsökning av slottet”, sade professor Dumbledore till dem medan McGonagall och Flitwick stängde alla dörrarna till salen. ”Jag är rädd att ni måste sova här inne i natt, för er egen säkerhets skull. Jag vill att elevhemsprefekterna ska stå vakt vid ingångarna till salen och jag lämnar huvudansvaret till de båda förstaprefekterna. Varje slags orolighet bör genast rapporteras till mig”, tillade han vänd till Percy, som såg oerhört stolt och viktig ut. ”Skicka meddelande med ett av spökena.”

Professor Dumbledore gjorde en paus och sade sedan, just som han var på väg ut ur salen:

”Å, javisst ja ... ni kommer väl att behöva ...?”

Med en lätt svängning av trollstaven fick han långborden att flyga upp mot ändarna av salen och ställa sig mot väggen; ännu en liten svängning och golvet täcktes med hundratals mjuka, violetta sovsäckar.

”Sov gott”, sade professor Dumbledore och stängde dörren efter sig.

Hela salen började genast surra av prat. Gryffindoreleverna berättade för de övriga i skolan vad som just hade hänt.

”Alle man i sovsäckarna!” ropade Percy. ”Sätt i gång nu, hör ni, inget mer prat! Ljusen släcks om tio minuter!”

”Kom med här”, sade Ron till Harry och Hermione.

De grep tag i tre sovsäckar och släpade in dem i ett hörn.

”Tror ni att Black fortfarande är inne i slottet?” viskade Hermione ängsligt.

”Det verkar som om Dumbledore tror det”, sade Ron.

”Det är tur att han valde just i kväll”, sade Hermione då de fullt påklädda kröp ner i sovsäckarna och stödde sig på armbågarna för att prata vidare. ”Enda kvällen vi inte var i tornet ...”

”Han har nog tappat känslan för tid eftersom han är på flykt, skulle jag tro”, sade Ron. ”Han insåg inte att det var allhelgonaafton. I annat fall hade han kommit instörtande här.”

Hermione ryste.

Överallt runt omkring dem frågade de andra eleverna varandra samma sak: ”Hur slapp han in?”

”Han kanske kan konsten att förflytta sig genom spök-transferens”, sade en Ravenclawelev, som låg någon meter ifrån dem. ”Bara dyka upp ur tomma luften, ni vet.”

”Han har säkert förklätt sig”, sade en Hufflepuffelev.

”Han kan ha flugit in”, föreslog Dean Thomas.

”Är jag verkligen den enda här som orkat läsa Hogwarts historia?” sade Hermione strängt till Harry och Ron.

”Det är du nog”, sade Ron. ”Varför det?”

”Därför att slottet skyddas av mer än bara murar, ska ni veta”, sade Hermione. ”Det har kastats alla möjliga besvärjelser över det för att hindra folk från att komma in på smygvägar. Man kan inte bara ta sig in här genom spöktransferens. Och jag skulle vilja se den förklädnad som kan lura en dementor. De bevakar ju varenda ingång till skolområdet. De skulle också ha sett Sirius Black om han flög in. Och Filch känner till alla de hemliga gångarna, de kommer att ha dem under bevakning ...”

”Ljusen släcks nu!” ropade Percy. ”Jag vill att alla kryper ner i sina sovsäckar och inget mer prat!”

Alla ljusen släcktes på en gång. Det enda ljusskenet kom från de silverglänsande spökena, som svävade omkring och pratade allvarligt med prefekterna, och från det förtrollade taket, som likt himlen utanför var bestrött med stjärnor. Med dem och de viskande ljuden som fortfarande fyllde salen kände sig Harry som om han sov utomhus i en lätt bris.

En gång i timmen dök en lärare upp i salen för att kontrollera att allt var tyst.

Vid tretiden på morgonen, när många elever till sist hade somnat, kom professor Dumbledore in. Harry såg hur han tittade sig omkring efter Percy, som hade smugit omkring mellan sovsäckarna och skällt ut folk för att de pratade. Percy var bara ett litet stycke från Harry, Ron och Hermione, som hastigt låtsades sova då Dumbledores steg närmade sig.

”Har ni sett nåt spår av honom, professorn?” frågade Percy viskande.

”Nej. Är allt som det ska här?”

”Allt är under kontroll, professorn.”

”Bra. Det är ingen idé att flytta på dem allesammans nu. Jag har hittat en tillfällig vakt till Gryffindors porträtthål. Du kan flytta tillbaka dem i morgon.”

”Och Den tjocka damen, professorn?”

”Hon gömmer sig i en karta över Argyllshire på andra våningen. Tydligen vägrade hon att släppa in Black utan lösenordet, så han anföll henne. Hon är fortfarande mycket uppriven, men när hon väl har lugnat sig ska jag låta Filch reparera henne.”

Harry hörde hur dörren till salen åter öppnades med ett knarrande och fler steg närmade sig.

”Rektor Dumbledore?” Det var Snape. Harry höll sig alldeles stilla och lyssnade spänt. ”Hela tredje våningen har blivit genomsökt. Han är inte där. Och Filch har letat igenom fängelsehålorna nere i källaren. Ingenting där heller.”

”Hur är det med Astronomitornet? Och professor Trelawneys rum? Uggleboet?”

”Allt är genomsökt ...”

”Utmärkt, Severus. Jag väntade mig faktiskt inte att Black skulle hålla sig kvar.”

”Har ni nån teori om hur han kom in, professor Dumbledore?” frågade Snape.

Harry lyfte mycket lätt upp huvudet från armarna för att befria sitt andra öra.

”Många, Severus, den ena mer osannolik än den andra.”

Harry öppnade ögonen en smula och kikade upp på platsen där de stod. Dumbledore hade ryggen åt honom, men han kunde se Percys spänt uppmärksamma ansikte och Snapes profil, som såg ilsken ut.

”Kommer ni ihåg samtalet vi hade, rektor Dumbledore, just före ... öh ... terminsstarten?” sade Snape, som knappt öppnade läpparna, som om han försökte utestänga Percy från samtalet.

”Det gör jag, Severus”, sade Dumbledore, och det fanns en varnande underton i hans stämma.

”Det verkar nästan omöjligt ... att Black skulle kunna ta sig in i skolan utan hjälp inifrån. Jag uttryckte mycket klart min oro när ni utsåg ...”

”Jag tror inte att en enda person inuti det här slottet skulle hjälpa Black att komma in”, sade Dumbledore, och hans ton klargjorde så tydligt att ämnet var slutdiskuterat att Snape inte svarade. ”Jag måste gå ner till dementorerna”, fortsatte Dumbledore. ”Jag lovade att informera dem när vi var färdiga med vår genomsökning.”

”Ville de inte hjälpa till med den, professorn?” frågade Percy.

”Jo, det ville de minsann”, sade Dumbledore kyligt. ”Men jag är rädd att ingen dementor kommer att släppas över tröskeln till det här slottet så länge jag är rektor.”

Percy såg lätt förvirrad ut. Dumbledore gick ut ur salen med snabba, tysta steg. Snape stod kvar ett ögonblick och såg efter honom med ett uttryck av djup förbittring i ansiktet. Sedan lämnade han också salen. Harry kastade en blick åt sidan på Ron och Hermione. De låg båda två med öppna ögon som reflekterade den stjärnbeströdda himlen.

”Vad rörde sig allt det där om?” viskade Ron.

I skolan pratades det inte om någonting annat än Sirius Black de följande dagarna. Teorierna om hur han hade kommit in i slottet blev allt vildare. Hannah Abbott från Hufflepuff använde större delen av deras nästa lektion i örtlära till att tala om för alla som ville lyssna att Black kunde förvandla sig till en blommande buske.

Den tjocka damens sönderskurna duk hade tagits ner från väggen och ersatts med ett porträtt av sir Cadogan och hans tjocka grå ponny. Det var ingen särskilt glad över. Sir Cadogan tillbringade halva sin tid med att utmana folk på dueller, och andra halvan med att tänka ut löjligt invecklade lösenord som han ändrade minst två gånger om dagen.

”Han är spritt språngande galen”, sade Seamus Finnigan argt till Percy. ”Kan vi inte få nån annan?”

”Ingen av de andra bilderna ville åta sig jobbet”, sade Percy. ”De blev skrämda av det som hände Den tjocka damen. Sir Cadogan var den ende som var modig nog att anmäla sig frivilligt.”

Men sir Cadogan var det minsta av Harrys bekymmer. Harry hölls nämligen under sträng övervakning nu. Lärarna hittade på förevändningar för att göra sällskap med honom genom korridorerna, och Percy Weasley följde honom överallt i hälarna som en ytterst självgod vakthund. (Harry misstänkte starkt att han handlade på order från sin mor.) Till råga på allt kallade professor McGonagall in Harry på sitt kontor med ett så dystert ansiktsuttryck att Harry trodde att någon hade dött.

”Det är ingen idé att dölja det för dig längre, Potter”, sade hon med mycket allvarlig röst. ”Jag vet att det här måste komma som en chock för dig, men Sirius Black ...”

”Jag vet att han är ute efter mig”, sade Harry trött. ”Jag hörde Rons pappa säga det till hans mamma. Mr Weasley arbetar för Trolldomsministeriet.”

Professor McGonagall såg alldeles häpen ut. Hon stirrade ett ögonblick på Harry innan hon sade:

”Jaså, då! Ja, i så fall, Potter, förstår du säkert varför jag inte tycker att du ska träna quidditch på kvällarna. Du är ett lätt byte där ute på planen med bara dina medspelare, Potter ...”

”Vi har vår första match på lördag!” sade Harry upprört. ”Jag måste träna, professorn!”

Professor McGonagall såg med eftertänksam blick på honom. Harry visste att hon var väldigt intresserad av Gryffindorlagets utsikter att vinna. Det var faktiskt hon som en gång i tiden hade föreslagit att han skulle bli lagets nye sökare. Han väntade med återhållen andhämtning.

”Hmm ...” Professor McGonagall reste sig och stirrade ut genom fönstret på quidditchplanen som nätt och jämnt syntes i regnet. ”Jaa, gudarna ska veta att jag gärna skulle vilja att vi äntligen vann den där pokalen ... men trots det, Potter, skulle jag känna mig gladare om en lärare var med. Jag ska be madam Hooch att övervaka dina träningspass.”

Vädret blev stadigt sämre ju närmare dagen för den första quidditchmatchen kom. Utan att låta sig nedslås tränade Gryffindorlaget hårdare än någonsin under madam Hoochs översyn. Sedan, vid det sista träningspasset före lördagens match, kom Oliver Wood med ett ovälkommet besked till sitt lag.

”Vi ska inte spela mot Slytherin!” meddelade han och såg mycket arg ut. ”Flint har just varit här och sagt det. Vi ska spela mot Hufflepuff i stället.”

”Varför det?” frågade resten av laget i kör.

”Flint urskuldar sig med att deras sökare fortfarande har en skadad arm”, sade Wood och skar tänder av ilska. ”Men det är klart som korvspad varför de gör det. De vill inte spela i det här vädret. Tror att det förstör deras chanser ...”

Det hade blåst kraftigt och ösregnat hela dagen, och medan Wood talade hörde de ett avlägset åskmuller.

”Det är inget fel på Malfoys arm!” sade Harry ursinnigt. ”Han bara låtsas!”

”Jag vet det, men vi kan inte bevisa det”, sade Wood bittert. ”Och vi som lagt upp vår taktikträning med tanke på Slytherin som motståndare, och i stället blir det Hufflepuff, och de har en helt annan stil. De har en ny lagkapten och sökare, Cedric Diggory ...”

Angelina, Alicia och Katie började plötsligt fnittra.

”Vad är det?” sade Wood och såg irriterad ut över deras lättsinniga uppförande.

”Det är den där långa, snygga killen, va?” sade Angelina.

”Tyst och stark”, sade Katie, och de började fnittra igen.

”Han är bara tyst för att han är för dum för att kunna sätta ihop två ord”, sade Fred otåligt. ”Jag förstår inte varför du oroar dig, Oliver, Hufflepuff är ju rena barnleken. Sista gången vi spelade mot dem fångade Harry kvicken efter fem minuter, kommer du inte ihåg det?”

”Vi spelade under helt andra förhållanden!” skrek Wood, vars ögon såg ut som om de skulle sprängas. ”Diggory har satt ihop ett väldigt starkt lag! Han är en utmärkt sökare! Jag var just rädd för att ni skulle ta det på det här viset! Vi får inte slappna av! Vi måste bevara koncentrationen! Slytherin försöker få oss ur balans! Vi måste vinna!”

”Lugna dig, Oliver!” sade Fred, som såg lätt förskräckt ut. ”Vi tar Hufflepuff helt på allvar. Allvarligt talat.”

Dagen före matchen hade vinden nått stormstyrka och regnet föll kraftigare än någonsin. Det var så mörkt i korridorerna och klassrummen att man tände extra facklor och lyktor inomhus. Medlemmarna i Slytherinlaget såg mycket belåtna ut, inte minst Malfoy.

”Å, om bara min arm kunde bli lite bättre!” suckade han medan stormen utanför dunkade och slog mot fönstren.

Harry hade inget annat i tankarna än oron för matchen dagen därpå. Oliver Wood kom ideligen framspringande till honom mellan lektionerna och gav honom goda råd. Tredje gången det inträffade pratade Wood så länge att Harry plötsligt upptäckte att han var tio minuter försenad till timmen i försvar mot svartkonster. Han började springa medan Wood ropade efter honom:

”Diggory har en väldigt snabb sving med kvasten, Harry, så du ska kanske försöka cirkla runt honom ...”

Harry kanade fram och tvärbromsade utanför dörren till professor Lupins klassrum. Han ryckte upp dörren och störtade in.

”Förlåt att jag kommer för sent, professor Lupin, jag ...”

Men det var inte professor Lupin som tittade upp från katedern, det var Snape.

”Den här lektionen började för tio minuter sen, Potter, så jag måste nog dra av tio poäng från Gryffindor. Sätt dig.”

Men Harry rörde sig inte.

”Var är professor Lupin?” frågade han.

”Han säger att han känner sig för sjuk för att undervisa i dag”, sade Snape med ett snett leende. ”Sa jag inte att du skulle sätta dig?”

Men Harry förblev stående.

”Vad är det för fel på honom?”

Det glimmade till i Snapes svarta ögon.

”Ingenting livshotande”, sade han och såg ut som om han önskade att det var det. ”Jag drar av fem poäng till från Gryffindor, och om jag måste be dig att sätta dig ner igen, blir det femtio.”

Harry gick långsamt ner till sin plats och satte sig. Snape såg ut över klassen.

”Som jag sade innan Potter avbröt mig, har professor Lupin inte lämnat nån lista på de ämnen som ni hittills har gått igenom.”

”Jo, professorn, vi har arbetat med boggartar, rödhuvor, kvarror och grindyloggar”, räknade Hermione snabbt upp, ”och vi ska just börja med ...”

”Var tyst”, sade Snape kallt. ”Jag har inte bett om nån information. Jag yttrade mig bara om professor Lupins brist på organisation.”

”Lupin är den bäste lärare vi nånsin haft i försvar mot svartkonster”, sade Dean Thomas djärvt.

Det kom ett instämmande mummel från resten av klassen.

Snape såg hotfullare ut än någonsin.

”Ni är tydligen lätta att tillfredsställa. Lupin har då inte övervärderat er – jag anser att redan förstaårselever borde klara av rödhuvor och grindyloggar. I dag ska vi diskutera ...”

Harry såg honom bläddra igenom läroboken ända fram till sista kapitlet, som han måste förstå att de inte hade hunnit läsa ännu.

”... varulvar”, sade Snape.

”Men professorn”, sade Hermione, som inte verkade kunna lägga band på sig själv, ”vi ska egentligen inte syssla med varulvar än, vi skulle just börja med hinkypunkar ...”

”Miss Granger”, sade Snape med isande lugn röst, ”jag trodde att det var jag som skulle ta hand om den här lektionen, inte du. Och nu ber jag er alla att slå upp sidan trehundranittiofyra.” Han såg sig omkring igen. ”Allesammans! Nu!”

Med bittra sidoblickar och under buttert mumlande slog eleverna upp sina böcker.

”Vem kan tala om för mig hur vi skiljer mellan en varulv och en vanlig ulv eller varg?” sade Snape.

Alla satt orörliga och tysta, alla utom Hermione, vars hand som så ofta sköt direkt i vädret.

”Kan ingen säga det?” sade Snape utan att låtsas om Hermione. Hans skeva leende var tillbaka. ”Vill ni påstå att professor Lupin inte ens har lärt er den grundläggande skillnaden mellan ...”

”Vi har ju redan förklarat det”, sade Parvati plötsligt. ”Vi har inte kommit så långt som till varulvar än, vi håller fortfarande på med ...”

”TYST!” röt Snape. ”Ja, jag trodde väl aldrig att jag skulle få uppleva en tredjeårsklass som inte ens skulle känna igen en varulv om de såg en. Jag ska verkligen se till att professor Dumbledore får veta hur långt efter i kursen ni är ...”

”Professorn, professorn!” ropade Hermione, som fortfarande hade handen i vädret. ”Varulven skiljer sig från den vanliga ulven på flera små områden. En varulvs nos ...”

”Det är andra gången du öppnar munnen utan att vara tillfrågad, Granger”, sade Snape kyligt. ”Jag drar av fem poäng till från Gryffindor för att du är en odräglig besserwisser.”

Hermione rodnade djupt, tog ner handen och stirrade på golvet med ögonen fyllda av tårar. Resten av klassen blängde ursinnigt på Snape, vilket var ett slående bevis på hur mycket de avskydde honom, för var och en av dem hade någon gång kallat Hermione en besserwisser. Ron, som brukade kalla Hermione besserwisser minst två gånger i veckan, sade med hög röst:

”Professorn gav oss en fråga, och hon kunde svaret! Varför frågar ni om vi inte får svara?”

Hela klassen förstod med detsamma att Ron hade gått för långt. Snape närmade sig honom långsamt, och hela rummet höll andan.

”Du får strafftjänst, Weasley”, sade han med silkeslen röst och ansiktet tätt intill Rons. ”Och om jag nånsin hör dig kritisera min undervisning igen, kommer du att ångra det bittert.”

Ingen sade ett ljud under resten av lektionen. De satt och gjorde anteckningar om varulvar från läroboken, medan Snape strök fram och tillbaka mellan bänkraderna och granskade arbetsuppgifterna de hade gjort för professor Lupin.

”Mycket dålig förklaring. Det där är inte riktigt. Kvarror återfinns oftast i Mongoliet. Gav professor Lupin åtta av tio poäng för den här uppsatsen? Jag skulle inte ens ha gett den tre ...”

När det ringde ut höll Snape dem kvar.

”Var och en ska skriva en uppsats som ni lämnar in till mig. Den ska handla om hur man känner igen och dödar en varulv. Ni ska skriva minst två pergamentrullar om ämnet och jag vill ha dem på måndag morgon. Det är på tiden att nån får ordning på den här klassen. Weasley, du stannar kvar. Vi måste bestämma vad du ska göra för strafftjänst.”

Harry och Hermione lämnade klassrummet tillsammans med de övriga eleverna, som väntade tills de var utom hörhåll för att sedan bryta ut i ursinniga tirader om Snape.

”Snape har aldrig burit sig så här illa åt mot nån av våra andra lärare i försvar mot svartkonster, trots att han alltid har velat ha jobbet”, sade Harry till Hermione. ”Varför vill han åt Lupin? Tror du att det är för det där med boggarten?”

”Jag vet inte”, sade Hermione tankfullt. ”Men jag hoppas verkligen att professor Lupin blir bättre snart ...”

Ron hann upp dem fem minuter senare. Han skummade av ursinne.

”Vet ni vad den där ...” (Han kallade Snape något som fick Hermione att utropa: ”Men Ron då!”) ”... tvingar mig att göra? Jag ska skura alla bäckena i sjukhusflygeln. Utan att använda magi!” Han andades häftigt och knöt nävarna. ”Varför gömde sig inte Black inne på Snapes kontor i stället? Han kunde ha hjälpt oss att bli av med honom!”

Harry vaknade mycket tidigt nästa morgon, så tidigt att det ännu var mörkt. Ett ögonblick trodde han att det var vindens tjut som hade väckt honom, men sedan kände han en kall pust i nacken och satte sig käpprakt upp. Det var Peeves, poltergeisten, som svävade tätt intill honom och blåste honom hårt i örat.

”Varför gjorde du så där?” sade Harry rasande.

Peeves spände ut kinderna, blåste hårt och susade baklänges ut ur rummet under högljutt skrockande.

Harry trevade efter väckarklockan och tittade på den. Den var halv fem. Medan han svor tyst över Peeves rullade han över på andra sidan och försökte somna om igen, men nu när han var vaken var det mycket svårt att inte lyssna till ljudet av åskan som mullrade ovanför huvudet på honom, hamrandet av vinden mot slottsväggarna och det avlägsna knakandet från träden i Den förbjudna skogen.

Om bara några timmar skulle han vara ute på quidditchplanen och kämpa i den här stormen. Till sist gav han upp alla tankar på någon mer sömn, steg upp, klädde på sig, tog sin Nimbus Tvåtusen och smög tyst ut ur sovsalen.

Då Harry öppnade dörren strök någonting mot hans ben. Han böjde sig ner och fick i sista ögonblicket tag i svansen på Krumben och drog ut honom igen.

”Jag tror faktiskt att Ron hade rätt i fråga om dig”, sade Harry misstänksamt till Krumben. ”Det finns massvis med möss här på slottet, varför ger du dig inte i väg ut och jagar dem? Se så, schas i väg med dig nu”, tillade han och puffade ner Krumben för spiraltrappan med foten. ”Låt Scabbers vara i fred.”

Ljudet från stormen hördes ännu högre nere i uppehållsrummet. Men Harry visste att matchen inte skulle bli inställd; quidditchmatcher ställdes inte in för småsaker som åskväder. Trots det började han känna sig väldigt orolig. Wood hade pekat ut Cedric Diggory för honom i korridoren. Diggory var femteårselev och mycket större än Harry. Quidditchsökare brukade vara lätta och snabba, men Diggorys tyngd skulle vara en fördel i det här stormvädret, eftersom det var mindre troligt att han skulle blåsas ur kurs.

Harry satte sig framför brasan och lät timmarna gå fram till gryningen. Han reste sig med jämna mellanrum för att hindra Krumben från att smyga sig uppför pojkarnas trappa igen. Till sist tänkte Harry att det måste vara frukostdags, så han gav sig ensam i väg ut genom porträtthålet.

”KOM AN OCH SLÅSS, DIN ELÄNDIGA YNKRYGG!” vrålade sir Cadogan.

”Ä, håll truten”, gäspade Harry.

Han piggnade till lite över ett stort fat gröt, och när han väl hade hunnit fram till det rostade brödet hade resten av laget dykt upp.

”Det kommer att bli en hård match”, sade Wood, som inte åt någonting.

”Sluta upp att oroa dig, Oliver”, sade Alicia tröstande. ”Vi bryr oss inte om lite regn.”

Men det var betydligt mer än bara lite regn. Quidditch var så populärt att hela skolan som vanligt kom ut för att titta på matchen, men då de sprang nerför gräsmattorna mot quidditchplanen måste de böja ner huvudet mot den våldsamma vinden som slet paraplyerna ur händerna på dem. Just som Harry skulle gå in i omklädningsrummet fick han syn på Malfoy, Crabbe och Goyle som skrattade och pekade på honom under ett jättestort paraply på väg till idrottsplatsen.

Laget bytte om till sina mörkröda klädnader och väntade på Woods vanliga peptalk före matchen, men det kom aldrig. Han försökte flera gånger säga något men kunde bara få fram några konstiga sväljande ljud. Till sist skakade han uppgivet på huvudet och vinkade åt dem att följa efter honom.

Vinden var så stark att de vacklade sidledes då de vandrade ut på planen. Om publiken hurrade och skrek kunde de i alla fall inte höra det genom mullret från åskan.

Regnet plaskade ner över Harrys glasögon. Hur i all världen skulle han kunna se kvicken i det här ovädret?

Hufflepuffarna närmade sig från motsatta sidan av planen i sina kanariegula klädnader. Lagkaptenerna gick fram till varandra och skakade hand. Diggory log mot Wood, men Wood, som nu såg ut som om han fått kramp i käkarna, nickade bara.

Harry såg madam Hoochs mun forma orden: ”Sitt upp på kvastarna!” Han drog upp högra foten ur lervällingen med ett klafs och svängde den över sin Nimbus Tvåtusen. Madam Hooch satte visselpipan till läpparna och blåste en signal som lät gäll och avlägsen – och så susade de i väg.

Harry steg snabbt upp i luften, men hans Nimbus girade lätt ur kurs i vinden. Han höll den så stadigt han kunde och svängde runt medan han spejade ut i regnet.

Efter fem minuter var Harry iskall och blöt ända in på skinnet. Han kunde knappt se sina lagkamrater och ännu mindre den pyttelilla kvicken. Han flög fram och tillbaka över banan, förbi otydliga röda och gula skepnader, utan att ha den blekaste aning om hur det gick i matchen för övrigt. Han kunde inte höra kommentatorn för blåsten.

Åskådarna var gömda under ett hav av mantlar och tillknycklade paraplyer. Två gånger var Harry ytterst nära att bli avkastad från kvasten av en dunkare; regnet på hans glasögon skymde sikten så kraftigt att han inte hade sett dem komma.

Han tappade allt begrepp om tiden. Det blev svårare och svårare för honom att hålla kvasten rak. Himlen blev mörkare, som om natten hade beslutat sig för att komma tidigt. Två gånger var Harry nära att kollidera med en annan spelare utan att veta om det var en medspelare eller en motspelare. Alla var nu så genomvåta och regnet så kraftigt att han knappt kunde säga vem som var vem ...

Samtidigt med den första blixten ljöd madam Hoochs visselpipa. Genom den täta regnridån kunde Harry nätt och jämnt urskilja Woods skepnad som vinkade honom till marken. Hela laget plaskade ner i lervällingen.

”Jag bad om time-out!” vrålade Wood till sitt lag. ”Kom med under här ...”

De kröp ihop tillsammans vid kanten av spelplanen under ett stort paraply. Harry tog av sig glasögonen och torkade dem skyndsamt på sin klädnad.

”Vad står det?”

”Vi leder med femtio poäng”, sade Wood, ”men om vi inte fångar kvicken snart, kommer matchen att vara hela natten.”

”Jag har inte en chans med de här på”, sade Harry förtvivlat och viftade med glasögonen.

I samma ögonblick dök Hermione upp bakom axeln på honom. Hon höll sin klädnad över huvudet och log oförklarligt nog ett strålande leende.

”Jag har fått en idé, Harry! Ge mig dina glasögon, kvickt!”

Han räckte henne dem, och medan hela laget häpet såg på vidrörde Hermione dem lätt med sitt trollspö och sade: ”Impervius!”

”Så där ja”, sade hon och räckte tillbaka dem till Harry. ”Nu är de vattenavstötande.”

Wood såg ut som om han hade haft lust att kyssa henne.

”Strålande!” ropade han hest efter henne då hon försvann in bland publiken. ”Okej, kamrater, nu sätter vi fart och visar dem hur quidditch ska spelas!”

Hermiones besvärjelse hade gett resultat. Harry var fortfarande stel av köld och våtare än han någonsin förr hade varit, men nu kunde han se. Fylld av ny beslutsamhet styrde han sin kvast upp genom den stormiga luften medan han spejade åt alla håll efter kvicken. Han vek undan för en dunkare och susade ner under Diggory, som kom svepande i motsatt riktning.

Det hördes ett nytt åskmuller, omedelbart följt av en sicksackblixt. Det här höll på att bli allt farligare. Harry måste fånga kvicken snabbt nu ...

Han vände runt för att flyga tillbaka mot mitten av banan, men i samma sekund lyste en ny blixt upp läktarna, och Harry fick syn på något som helt fångade hans uppmärksamhet: silhuetten av en enorm, lurvig svart hund, som avtecknade sig tydligt där den stod alldeles orörlig på de översta, tomma åskådarplatserna.

Harrys stelfrusna händer gled på kvastskaftet och hans Nimbus föll några meter. Han skakade den genomvåta pannluggen ur ögonen och stirrade upp mot läktaren. Hunden var försvunnen.

”Harry!” skrek Wood skräckslaget uppifrån Gryffindors målstolpar. ”Harry, bakom dig!”

Harry såg sig vilt omkring. Cedric Diggory kom susande uppför planen, och en pytteliten kula av guld skimrade i den regntunga luften mellan dem ...

Panikslagen kastade sig Harry platt över kvastskaftet och susade direkt mot kvicken.

”Kom igen nu!” morrade han åt sin Nimbus medan regnet piskade honom i ansiktet. ”Snabbare!”

Men något underligt höll på att hända. En spöklik tystnad hade fallit över stadion. Vinden var lika stark som någonsin, men den tjöt inte längre. Det var som om någon hade stängt av ljudet, som om Harry plötsligt hade blivit döv. Vad var det som hände?

Och sedan svepte en ohyggligt välbekant våg av kyla över honom och in i honom, just som han blev medveten om någonting som rörde sig på planen nedanför ...

Innan Harry hann tänka hade han tagit ögonen från kvicken och tittade ner. Minst hundra dementorer med sina dolda ansikten riktade upp mot honom stod nedanför. Det kändes som om frysande vatten steg i hans bröstkorg och skar in i hans inälvor. Och sedan hörde han det igen ... någon skrek och skrek inuti huvudet på honom ... En kvinna ...

”Inte Harry, inte Harry, jag ber er, inte Harry!”

”Flytta på dig, din dumma flicka ... Flytta på dig, nu ...”

”Inte Harry, snälla, nej, ta mig, döda mig i stället ...”

Bedövande, virvlande vit dimma fyllde Harrys huvud. Vad var det han höll på med? Varför flög han omkring här uppe? Han måste hjälpa henne ... hon var i dödsfara ... hon skulle bli mördad ...

Han föll och föll genom den isande dimman.

”Inte Harry! Snälla ... Ha förbarmande ... ha förbarmande ...”

En gäll röst skrattade och kvinnan skrek. Sedan förlorade Harry medvetandet.

”En sån tur att marken var mjuk.”

”Jag var säker på att han var död.”

”Men han slog inte ens sönder glasögonen.”

Harry kunde höra de viskande rösterna men kunde inte få någon mening i det de sade. Han hade inte den blekaste aning om var han befann sig eller hur han hade hamnat där eller vad han hade gjort innan. Det enda han visste var att varenda liten del av kroppen värkte och ömmade som om han hade blivit slagen.

”Det var det kusligaste jag har sett i hela mitt liv.”

Kusligaste ... det kusligaste ... svarta skepnader med ansiktena dolda i huvor ... kyla ... skrik ...

Harry slog upp ögonen. Han befann sig i en säng i sjukhusflygeln. Gryffindors quidditchlag, nerstänkt med lera från topp till tå, stod samlat runt hans säng. Ron och Hermione var också där och såg ut som om de just hade klivit upp ur en simbassäng.

”Harry!” sade Fred, som var alldeles vit i ansiktet under leran. ”Hur är det med dig?”

Det var som om Harrys minne snabbspolades framåt. Blixten ... Grymmen ... kvicken ... och dementorerna ...

”Vad var det som hände?” utbrast han och satte sig upp så plötsligt att alla flämtade till.

”Du ramlade av kvasten”, sade Fred. ”Du måste ha varit ... ungefär femton meter upp i luften.”

”Vi trodde du hade slagit ihjäl dig”, sade Alicia, som darrade i hela kroppen.

Hermione utstötte ett litet kvidande ljud. Hennes ögon var alldeles blodsprängda.

”Men matchen?” sade Harry. ”Vad hände med den? Får vi göra om den?”

Ingen sade någonting. Den hemska sanningen sjönk som en sten i Harry.

”Vi förlorade väl inte?”

”Diggory fick tag i kvicken”, sade George. ”Precis efter det att du föll. Han uppfattade inte vad som hade hänt. När han såg sig om och fick syn på dig på marken försökte han avbryta spelet. Han ville att matchen skulle spelas om. Men de vann ärligt och hederligt, det medger till och med Wood.”

”Var är Wood?” frågade Harry, som plötsligt upptäckte att kaptenen inte var där.

”Han är fortfarande i duschen”, sade Fred. ”Vi tror att han försöker dränka sig.”

Harry lät huvudet falla ner på knäna och slet sig i håret. Fred grep honom i axeln och ruskade den hårt.

”Ta det lugnt, Harry. Du har ju aldrig missat kvicken förut.”

”Det måste ju hända förr eller senare”, sade George.

”Och turneringen är inte över än”, sade Fred. ”Vi förlorade med hundra poäng, eller hur? Så om Hufflepuff förlorar mot Ravenclaw och vi slår Ravenclaw och Slytherin ...”

”Hufflepuff måste förlora med minst två hundra poäng”, sade George.

”Men om de slår Ravenclaw ...”

”Det gör de aldrig. Ravenclaw är för bra. Men om Slytherin förlorar mot Hufflepuff ...

”Alltihop beror på poängen ... en marginal på hundra åt varje sida ...”

Harry låg där utan att säga ett ord. De hade förlorat ... för allra första gången hade han förlorat en quidditchmatch.

Efter ungefär tio minuter kom madam Pomfrey fram och sade åt laget att lämna sjukrummet så att Harry kunde få lite lugn och ro.

”Vi kommer och hälsar på dig senare”, lovade Fred. ”Sluta upp med att förebrå dig, Harry. Du är fortfarande den bäste sökare vi nånsin haft.”

Laget troppade ut och lämnade efter sig stora spår av lera. Madam Pomfrey stängde dörren bakom dem med ogillande uppsyn. Ron och Hermione flyttade sig närmare Harrys säng.

”Dumbledore var verkligen arg”, sade Hermione med darrande röst. ”Jag har aldrig sett honom sån förut. När du föll sprang han ut på planen och svingade sin trollstav, och det fick dig att förlora lite av farten på vägen ner, innan du slog i marken. Sen virvlade han runt och riktade staven mot dementorerna. Han sköt i väg nånting som skimrade som silver mot dem. De lämnade idrottsplatsen med detsamma ... Han var rasande över att de hade kommit in på området, vi hörde honom ...”

”Sen trollade han fram en bår”, sade Ron. ”Och så gick han upp till skolan med dig svävande bredvid på den. Alla trodde att du var ...”

Hans röst dog bort, men Harry märkte det knappt. Han funderade på vad dementorerna hade gjort med honom ... och på den skrikande rösten. Han tittade upp och såg att Ron och Hermione betraktade honom så oroligt att han hastigt försökte komma på någonting vardagligt att säga till dem.

”Tog nån med sig min Nimbus?”

Ron och Hermione tittade snabbt på varandra.

”Öh ...”

”Vad då?” sade Harry och såg från den ena till den andra.

”Jo, när du ramlade av, blåste den i väg”, sade Hermione tvekande.

”Och?”

”Och den slog i ... den slog i ... Å, Harry ... den rände rakt in i Det piskande pilträdet.”

Harry kände hur det vände sig i magen på honom. Det piskande pilträdet var ett mycket våldsamt träd, som stod ensamt mitt på skolområdet.

”Och?” sade han och bävade för svaret.

”Ja, du känner ju till Det piskande pilträdet”, sade Ron. ”Det ... det gillar inte att nånting ränner in i det ...”

”Professor Flitwick kom tillbaka med den just innan du vaknade upp igen”, sade Hermione med mycket tunn röst.

Hon sträckte sig långsamt ner efter en väska vid fötterna, vände upp och ner på den och skakade ut en massa bitar av splittrat trä och kvistar på sängen, allt vad som återstod av Harrys trogna, slutgiltigt besegrade kvast.





10. Marodörkartan


Madam Pomfrey krävde bestämt att få hålla kvar Harry i sjukhusflygeln under resten av helgen. Han varken protesterade eller klagade över det, men han ville inte låta henne kasta bort de förstörda resterna av hans Nimbus Tvåtusen. Han visste att det var idiotiskt, visste att det aldrig skulle gå att reparera Nimbusen, men han kunde inte hjälpa det; det kändes som om han hade mist en av sina bästa vänner.

Han hade en ström av besökare som alla var ivriga att muntra upp honom. Hagrid skickade honom en bukett tusenfotsblommor, som såg ut som gula kålhuvuden, och Ginny Weasley dök häftigt rodnande upp med ett kort med önskan om god bättring som hon själv hade gjort; det sjöng högljutt om Harry inte höll det hopvikt under fruktskålen.

Gryffindorlaget kom på besök igen på söndagsmorgonen, och den här gången hade de Wood med sig. Han försäkrade Harry med ihålig, nästan död röst att han inte förebrådde honom det minsta för nederlaget.

Ron och Hermione vek inte från Harrys sida annat än på natten. Men ingenting som de eller någon annan sade eller gjorde kunde få Harry att må bättre, för de visste bara hälften av det som plågade honom.

Han hade inte berättat för någon om Grymmen, inte ens för Ron och Hermione. Han visste att Ron skulle gripas av panik och att Hermione bara skulle skratta hånfullt åt det. Men faktum kvarstod att den nu hade dykt upp två gånger, och båda uppdykandena hade följts av livsfarliga tillbud. Första gången hade han varit nära att bli överkörd av Nattbussen och andra gången hade han fallit femton meter ner från sin kvast. Skulle Grymmen hemsöka honom tills han faktiskt dog? Skulle han tillbringa resten av livet med att se sig om över axeln efter odjuret?

Och så var det dementorerna. Harry mådde illa och kände sig förödmjukad varenda gång han tänkte på dem. Alla sade visserligen att dementorerna var fruktansvärda, men ingen annan föll ihop och svimmade varenda gång de kom i närheten. Ingen annan hörde ekon av sina döende föräldrar inne i huvudet.

Harry visste nämligen nu vem den skrikande rösten tillhörde. Han hade hört hennes ord, hört dem om och om igen under de långa nattimmarna i sjukhusflygeln medan han låg vaken och stirrade på strimmorna av månljus i taket. När dementorerna närmade sig honom hade han hört de allra sista ögonblicken i sin mammas liv, hennes försök att skydda honom från Lord Voldemort och Voldemorts skratt innan han mördade henne ...

Harry föll i en orolig slummer, sjönk in i drömmar fulla av kalla och klibbiga, ruttnande händer och skräckslagna vädjanden. Han vaknade till med ett ryck bara för att åter dröja vid ljudet av sin mammas röst.

Det var en lättnad att få återvända till skolans vanliga jäkt och larm på måndagsmorgonen. Nu blev han tvungen att tänka på andra saker, även om han också måste finna sig i Draco Malfoys pikar och gliringar. Malfoy var utom sig av förtjusning över Gryffindors nederlag. Han hade äntligen tagit av sig bandagen och firade sin återvunna rörlighet i båda armarna med att göra livfulla imitationer av Harrys fall från kvasten.

Malfoy tillbringade större delen av nästa lektion i trolldryckskonst med att efterapa dementorer lite överallt i fängelsehålan. Till sist stod Ron inte ut längre utan slängde ett stort, halt krokodilhjärta rakt i ansiktet på Malfoy, vilket fick Snape att dra av femtio poäng för Gryffindor.

”Om Snape ska ta över vår nästa lektion i försvar mot svartkonster igen, så sjukanmäler jag mig”, sade Ron då de var på väg mot Lupins klassrum efter lunchen. ”Titta efter vem som är där inne, Hermione.”

Hermione kikade in i klassrummet.

”Det är okej!”

Professor Lupin var tillbaka på arbetet. Det såg verkligen ut som om han hade varit sjuk. Hans gamla klädnad hängde ännu lösare på honom och han hade mörka skuggor under ögonen. Trots det log han mot klassen då de satte sig på sina platser och genast bröt ut i en störtskur av klagomål över Snapes uppförande under Lupins sjukfrånvaro.

”Det är inte rättvist, han vikarierade ju bara, varför ska han ge oss läxor?”

”Vi vet ingenting om varulvar ...”

” ... två pergamentrullar!”

”Talade ni inte om för professor Snape att vi inte har börjat läsa om dem än?” frågade Lupin och rynkade pannan en smula.

Babblet bröt ut igen.

”Jo, men han sa att vi var långt efter ...”

”Han ville inte höra på ...”

” ... två pergamentrullar!”

Professor Lupin log när han såg elevernas harmsna ansiktsuttryck.

”Bekymra er inte. Jag ska tala med professor Snape. Ni behöver inte skriva uppsatsen.”

”Å, nej”, sade Hermione och såg mycket besviken ut. ”Jag har redan skrivit färdigt den!”

De hade en mycket underhållande lektion. Professor Lupin hade tagit med sig en glasbur som innehöll en hinkypunk, en liten enbent varelse som såg ut att vara gjord av rökvirvlar, ganska harmlös och bräcklig att se på.

”Den lockar ner ensamma vandrare i myrar och träsk”, sade professor Lupin medan klassen gjorde anteckningar. ”Ser ni lyktan som dinglar i hans hand? Han skuttar framför ... folk följer efter ljuset .. och så ...”

Hinkypunken utstötte ett slafsande ljud inifrån glasburen.

När skolklockan ringde plockade alla ihop sina böcker och började gå mot dörren. Harry var också på väg, men ...

”Vänta ett ögonblick, Harry!” ropade Lupin. ”Jag skulle vilja prata med dig.”

Harry vände tillbaka och såg hur professor Lupin täckte över hinkypunkens bur med en duk.

”Jag hörde om matchen”, sade Lupin medan han gick tillbaka till katedern och började stoppa ner böcker i sin portfölj. ”Och jag är ledsen för det här med din kvast. Finns det nån chans att laga den?”

”Nej”, sade Harry. ”Trädet slog den i småbitar.”

Lupin suckade.

”De planterade Det piskande pilträdet samma år som jag kom till Hogwarts. Eleverna brukade leka en lek som gick ut på att komma så nära att man kunde röra vid stammen. Till sist fick en pojke vid namn Davey Gudgeon ett slag som nästan kostade honom ett öga, och efter det blev det förbjudet att gå i närheten av trädet. Ingen kvast i världen skulle ha en chans.”

”Hörde professorn om dementorerna också?” lyckades Harry med svårighet pressa fram.

Lupin gav honom en snabb blick.

”Ja, det gjorde jag. Jag tror inte nån av oss har sett professor Dumbledore så ursinnig. De har blivit otåliga på sista tiden ... rasande över hans vägran att släppa in dem på skolområdet ... Jag antar att de var skuld till att du föll?”

”Ja”, sade Harry. Han tvekade, men kunde inte hålla tillbaka frågan han kände att han måste ställa. ”Varför? Varför påverkar de mig på det där sättet? Är jag bara ...?”

”Det har ingenting med svaghet att göra”, sade professor Lupin skarpt, som om han hade läst Harrys tankar. ”Dementorerna påverkar dig värre än dina kamrater därför att det finns skräckinjagande saker i ditt förflutna som inte finns i deras.”

En stråle vintersol föll in genom klassrummet och lyste upp Lupins gråa hår och de skarpa linjerna i hans unga ansikte.

”Dementorer är bland de vidrigaste varelser som lever här på jorden. De hemsöker de mörkaste, smutsigaste ställen, de gläder sig åt förfall och förtvivlan, de suger ut friden, hoppet och lyckan ur själva luften omkring sig. Till och med mugglarna känner deras närvaro fastän de inte kan se dem. Om man kommer för nära en dementor töms man på varje god känsla, varje lyckligt minne. Om den bara förmår, suger dementorn ur sitt offer tills det har förvandlats till nånting som liknar den själv – en själlös och ond varelse. Man blir lämnad med ingenting annat än de värsta upplevelserna man haft i sitt liv. Och det värsta som hände dig, Harry, är tillräckligt för att få vem som helst att falla av sin kvast. Du har ingenting att skämmas för.”

”När de kommer nära mig ...” Harry stirrade ner på Lupins kateder med en klump i halsen. ”... kan jag höra Voldemort mörda min mamma.”

Lupin gjorde en plötslig rörelse med armen som om han ville gripa tag i Harrys axel, men ändrade sig. Det blev ett ögonblicks tystnad och sedan utbrast Harry bittert:

”Varför måste de komma till matchen?”

”De börjar bli hungriga”, sade Lupin kallt och stängde portföljen med en hård knäpp. ”Dumbledore vill inte släppa in dem i skolan, så deras förråd av mänskligt byte håller på att sina. Jag tror att de inte kunde motstå den stora församlingen runt quidditchplanen. All den där spänningen ... svallande känslor ... Det är deras föreställning om en festmåltid.”

”Azkaban måste vara ett hemskt ställe”, mumlade Harry.

Lupin nickade bistert.

”Fästningen ligger på en liten ö, långt långt ute i havet, men de behöver inte murarna och vattnet för att hålla fångarna kvar i fängelset, inte när de alla är instängda i sina egna hjärnor, ur stånd att tänka en enda glad tanke. De flesta av dem blir sinnessjuka på bara några veckor.”

”Men Sirius Black lyckades fly från dem”, sade Harry långsamt. ”Han slapp undan ...”

Lupins portfölj gled ner från katedern; han måste hastigt böja sig för att få tag i den.

”Ja”, sade han och rätade på sig. ”Black måste ha hittat ett sätt att bekämpa dem. Jag skulle inte ha trott att det var möjligt ... Dementorer ska ju kunna tömma en trollkarl på hans magiska krafter om han lämnas för länge tillsammans med dem ...”

”Ni, professor Lupin, fick ju den där dementorn på tåget att ge sig i väg”, sade Harry plötsligt.

”Det finns ... vissa försvarsmetoder man kan använda”, sade Lupin. ”Men det var bara en dementor på tåget. Ju fler de är, desto svårare blir de att motstå.”

”Vilka försvarsmetoder?” frågade Harry med detsamma. ”Kan professorn lära mig dem?”

”Jag kan inte säga att jag är expert på att kämpa mot dementorer, Harry. Tvärtom ...”

”Men om dementorerna kommer till en annan quidditchmatch, måste jag kunna göra motstånd mot dem ...”

Lupin såg in i Harrys beslutsamma ansikte, tvekade och sade sedan:

”Ja, låt gå då. Jag ska försöka att hjälpa dig. Men det måste vänta till nästa termin, är jag rädd. Jag har en hel del att göra före jullovet. Jag valde en mycket olämplig tidpunkt att bli sjuk på.”

Lupins löfte om anti-dementor-undervisning och tanken på att han kanske skulle slippa att lyssna till sin mammas död igen, samt det faktum att Ravenclaw slog ut Hufflepuff i quidditchmatchen i slutet av november fick Harry att känna sig på bättre humör. Gryffindor var inte ute ur leken när allt kom omkring, även om de inte hade råd att förlora en enda match till. Wood återfick sin vanvettiga energi och tränade laget hårdare än någonsin i det kyliga duggregnet som varade in i december.

Harry såg inte skymten av någon dementor inom skolans område. Dumbledores vrede tycktes hålla dem kvar på deras poster vid ingångarna.

Två veckor före terminsavslutningen ljusnade himlen plötsligt till ett bländande, opalskimrande vitt och den leriga marken uppenbarade sig en morgon med ett lager av glittrande frost. Inuti slottet fanns en stämning av jul i luften. Professor Flitwick, läraren i trollformler, hade redan dekorerat sitt klassrum med skinande ljus som visade sig vara riktiga, fladdrande julfeer.

Eleverna pratade glatt om sina planer för jullovet. Både Ron och Hermione hade beslutat att stanna på Hogwarts. Ron sade att det var för att han inte stod ut med tanken på två veckor tillsammans med Percy, och Hermione försäkrade att hon måste ha tillgång till biblioteket, men det lurade inte Harry. Han visste att de gjorde det för att hålla honom sällskap, och han var mycket tacksam.

Till allas förtjusning, utom Harrys, skulle det ordnas ännu en Hogsmeade-utflykt den sista helgen före lovet.

”Vi kan göra alla våra julklappsinköp där!” sade Hermione. ”Mamma och pappa skulle verkligen gilla de där tandrensande mintstängerna från Godisbaronen!”

Harry, som hade funnit sig i att han återigen var den ende tredjeårseleven som måste stanna på skolan, lånade ett nummer av Välj rätt kvast av Wood och bestämde sig för att tillbringa dagen med att läsa om de olika märkena.

Han hade använt en av skolans kvastar under lagträningen, en urgammal Komet, som var mycket långsam och ryckig. Han behövde definitivt en ny egen kvast.

På lördagsmorgonen, dagen för utflykten till Hogsmeade, sade Harry adjö till Ron och Hermione, som var insvepta i mantlar och halsdukar. Sedan gick han ensam uppför marmortrappan och fortsatte tillbaka mot Gryffindortornet.

Snön hade börjat falla utanför fönstren, och slottet var mycket stilla och tyst.

”Psst ... Harry!”

Han vände sig om, halvvägs genom korridoren på tredje våningen, och fick syn på Fred och George som kikade fram bakom en staty av en puckelryggig, enögd häxa.

”Vad gör ni här?” frågade Harry nyfiket. ”Varför har ni inte åkt till Hogsmeade?”

”Vi tänkte att vi skulle ge dig lite glad uppmuntran innan vi sticker i väg”, sade Fred med en mystisk blinkning. ”Kom med in hit ...”

Han nickade mot ett tomt klassrum till vänster om den enögda statyn. Harry följde efter tvillingarna in. George stängde tyst dörren och vände sig sedan mot Harry med ett förtjust leende.

”Vi har en tidig julklapp åt dig, Harry”, sade han.

Fred drog fram någonting ur sin mantel och lade det med en flott gest på en av bänkarna. Det var ett stort, fyrkantigt, mycket slitet stycke pergament. Det stod ingenting på det. Harry, som misstänkte att det var ett av Freds och Georges skämt, stirrade på det.

”Vad ska det föreställa?”

”Det här, Harry, är hemligheten bakom vår framgång”, sade George och klappade kärvänligt pergamentet.

”Det är svårt att skiljas från det, men vi beslutade i går kväll att du behöver det bättre än vi”, sade Fred.

”Hur som helst kan vi det utantill”, sade George. ”Vi skänker det härmed till dig. Vi behöver det faktiskt inte längre.”

”Och vad ska jag med ett stycke gammalt pergament till?” frågade Harry.

”Ett stycke gammalt pergament!” sade Fred och slöt ögonen med en grimas som om Harry hade förolämpat honom dödligt. ”Förklara det, George!”

”Jaa ... när vi gick här första året ... unga, sorglösa och oskyldiga ...”

Harry fnös. Han tvivlade på att Fred och George någonsin hade varit oskyldiga.

”Nåja, mer oskyldiga än vi är nu i alla fall ... Då fick vi lite problem med Filch vid ett tillfälle.”

”Vi smällde av en stinkbomb i korridoren och av nån anledning gjorde det honom upprörd.”

”Så han släpade med oss till sitt kontor och började hota oss med det gamla vanliga ...”

” ... strafftjänstgöring ...”

” ... att skära upp magen på oss ...”

” ... och då kunde vi inte undgå att lägga märke till en låda i ett av hans arkivskåp som det stod Konfiskerat och ytterst farligt på.”

”Säg inte att ni ...”, sade Harry och började flina.

”Ja, vad skulle du ha gjort?” sade Fred. ”George avledde hans uppmärksamhet genom att kasta en stinkbomb till medan jag slet upp lådan och fick tag i ... den här.”

”Det är faktiskt inte så illa som det låter”, sade George. ”Vi tror inte att Filch nånsin kom på hur den fungerar. Men han misstänkte nog vad det var, annars skulle han inte ha konfiskerat den.”

”Och ni vet hur den fungerar?”

”Jajamensan”, sade Fred och log listigt. ”Den här lilla skatten har lärt oss mer än nån av lärarna på skolan.”

”Ni bara driver med mig”, sade Harry och såg på det slitna gamla pergamentstycket.

”Jaså, gör vi det?” sade George.

Han drog fram sin trollstav, gav pergamentet ett lätt slag med den och sade:

”Jag svär högtidligt att jag har nåt rackartyg i kikarn.”

Och med detsamma började tunna bläcklinjer breda ut sig som ett spindelnät från det ställe som Georges trollstav hade vidrört. De gick ihop, korsade varandra och spred sig i solfjädersform ut mot hörnen. Sedan började ord formas med stora, snirkliga gröna bokstäver överst på pergamentet. Där stod:



Måntand, Slingersvans, Tramptass och Tagghorn Leverantörer av hjälpmedel till magiska marodörer presenterar med stolthet

Marodörkartan

Det var en karta som visade varenda detalj av Hogwarts slott med omgivande mark. Men det verkligt märkvärdiga var de små bläckprickarna som rörde sig på den, var och en etiketterad med ett namn i miniatyrskrift.

Förundrad böjde sig Harry ner över kartan. En namnförsedd prick i övre vänstra hörnet visade sig vara professor Dumbledore som gick fram och tillbaka i sitt arbetsrum; vaktmästarens katt, mrs Norris, smög runt på andra våningen och poltergeisten Peeves studsade just omkring i troférummet. Och då Harry lät blicken vandra upp och ner genom de välbekanta korridorerna lade han märke till en annan sak.

Den här kartan visade ett antal gångar som han aldrig hade varit inne i. Och många av dem verkade leda ...

”Raka vägen in till Hogsmeade”, sade Fred medan han följde en av dem med fingret. ”Det finns sju allt som allt. Filch känner till de här fyra ...” Han pekade ut dem. ”Men vi är säkra på att vi är de enda som känner till de andra. Bry dig inte om den som finns bakom spegeln på fjärde våningen. Vi använde den tills förra vintern, men den har rasat in – den är helt blockerad. Och vi tror inte att man nånsin har använt den där, eftersom Det piskande pilträdet är planterat alldeles över ingången. Men den här, den leder rakt in i Godisbaronens källare. Vi har använt den massvis av gånger. Och som du kanske märker är ingången precis utanför det här rummet, genom den enögda gamla häxans puckel.”

”Måntand, Slingersvans, Tramptass och Tagghorn”, suckade George och klappade överskriften på kartan. ”Vi står i tacksamhetsskuld till dem.”

”Ädla män som oförtröttligt arbetade för att hjälpa en ny generation lagbrytare”, sade Fred högtidligt.

”Då så”, sade George raskt. ”Glöm inte att torka av den när du har använt den ...”

” ... annars kan vem som helst läsa den”, sade Fred med varnande röst.

”Slå bara lätt på den och säg: ’Färdig med fuffens!’, så blir den alldeles ren och tom igen.”

”Så där ja, Harry, min unge vän”, sade Fred i en träffsäker imitation av Percy, ”se nu till att du uppför dig väl.”

”Vi ses hos Godisbaronen”, sade George med en blinkning.

De lämnade klassrummet, båda med ett belåtet smil på läpparna.

Harry stod där och stirrade på den förunderliga kartan. Han såg hur den lilla bläckpricken mrs Norris vek av åt vänster och stannade för att nosa på någonting på golvet. Om Filch faktiskt inte kände till ... Han skulle inte behöva passera dementorerna över huvud taget.

Men som han stod där, uppfylld av spänning och förtjusning, kom någonting som han en gång hade hört mr Weasley säga uppflytande i minnet.

Lita aldrig på någonting som kan tänka själv, om du inte kan se vilken hjärna som ligger bakom.

Den här kartan var ett av de där farliga magiska föremålen som mr Weasley hade varnat för. Hjälpmedel för magiska marodörer ... Men å andra sidan, resonerade Harry, ville han bara använda den för att komma in i Hogsmeade. Han ville ju varken stjäla något eller angripa någon ... och Fred och George hade använt den i åratal utan att det hade hänt någonting förskräckligt.

Harry lät fingret löpa utefter den hemliga gången till Godisbaronen.

Helt plötsligt, som på order, rullade han sedan ihop kartan, stoppade in den inuti klädnaden och skyndade fram till klassrumsdörren. Han öppnade den på glänt och kikade ut. Det fanns ingen utanför. Mycket försiktigt smög han sig ut ur rummet och gled in bakom statyn av den enögda häxan.

Hur skulle han bära sig åt för att komma in i gången? Han drog fram kartan igen och såg till sin förvåning att en ny bläckfigur hade dykt upp på den, märkt med namnet ”Harry Potter”.

Figuren stod exakt där den riktige Harry stod, ungefär halvvägs in i korridoren på tredje våningen. Harry såg noga efter. Hans lilla bläck-jag såg ut att slå på häxan med sin miniatyrstav. Harry tog hastigt fram sin riktiga trollstav och gav statyn ett lätt slag. Ingenting hände. Han såg på kartan igen. En pytteliten pratbubbla hade dykt upp ovanför bläckfiguren. Ordet inuti var ”Dissendium”.

Statyns puckel öppnade sig med detsamma. Öppningen var tillräckligt stor för att släppa igenom en ganska smal person. Harry kastade en snabb blick åt båda hållen i korridoren, stoppade sedan undan kartan igen, kravlade in genom öppningen med huvudet före och sköt sig framåt.

Han gled ett bra stycke nerför något som kändes som en rutschbana av sten och landade sedan på kall, fuktig jord. Han reste sig upp och kikade sig omkring. Det var kolmörkt. Han höll upp trollstaven och mumlade ”Lumos!” och såg att han befann sig i en mycket smal, låg, jordig gång. Han tog fram kartan, slog lätt på den med spetsen av trollstaven och mumlade: ”Färdig med fuffens!” Kartan suddades genast ut och kvar fanns bara ett tomt pergamentstycke. Han vek omsorgsfullt ihop det och började sedan gå med bultande hjärta, spänd och vaksam.

Gången slingrade sig och gick i krokar, mer lik ett jättestort kaninhål än något annat. Harry gick fort fram genom den och snubblade då och då på det ojämna jordgolvet medan han höll ut trollstaven framför sig.

Det tog en evighet att komma fram, men tanken på Godisbaronen höll Harry uppe. Efter vad som kändes som en timmes vandring började gången leda uppåt. Flåsande ökade Harry farten. Han var varm i ansiktet och iskall om fötterna.

Tio minuter senare kom han till foten av en nött stentrappa som försvann upp utom synhåll för honom. Försiktigt, så att han inte skulle höras, började Harry gå uppför. Hundra trappsteg, två hundra, han tappade räkningen medan han gick, med blicken på fötterna ... Sedan stötte hans huvud utan förvarning emot något hårt.

Det såg ut att vara en lucka. Harry stod där och gned sig i huvudet medan han lyssnade. Han kunde inte höra några ljud ovanför sig. Mycket sakta sköt han upp luckan och kikade in över kanten.

Han var i en källare fylld med trälårar och stora lådor. Harry klättrade upp ur luckan och sköt igen den efter sig; den smälte så perfekt ihop med det dammiga golvet att den var omöjlig att upptäcka. Harry smög sig långsamt fram mot trätrappan som ledde upp till första våningen. Nu kunde han tydligt höra röster och dessutom en klocka som pinglade och en dörr som öppnades och stängdes.

Medan han stod och funderade på vad han skulle göra hörde han plötsligt en dörr som öppnades på mycket närmare håll; någon var på väg ner.

”Och hämta en låda gelésniglar, snälla du, de har nästan tömt hela lagret ...”, sade en kvinnoröst.

Ett par fötter var på väg nerför trappan. Harry hoppade in bakom en jättestor lår och väntade på att stegen skulle gå förbi. Han hörde mannen flytta på lådor vid väggen mitt emot. Han kanske inte skulle få någon mer chans ...

Snabbt och tyst dök Harry fram ur sitt gömställe och sprang uppför trappan. När han kastade en blick över axeln såg han en bredaxlad, flintskallig man som stod på huvudet i en låda. Harry kom fram till dörren överst i trappan, smög ut genom den och befann sig bakom disken på Godisbaronen. Han böjde sig ner, kröp sidledes runt den och reste sig upp.

Godisbaronen var så proppfull med elever från Hogwarts att ingen tittade två gånger på Harry. Han kilade sig fram mellan dem och såg sig omkring. Han måste undertrycka ett skratt då han föreställde sig uttrycket i Dudleys grisansikte om han kunde se var Harry var nu.

Där fanns hylla efter hylla med det läckraste godis man kunde tänka sig. Stora mjuka nougatbitar, skimrande rosa fyrkanter av kokosis, tjocka, honungsfärgade kolor, hundratals olika sorters choklad i prydliga rader. Det fanns en stor tunna med Bertie Botts bönor i alla smaker och en annan med surrande smaskbin samt de fräsande tomtebrusbollarna som Ron hade talat om. Utmed en annan vägg fanns det ”Godis med specialeffekter”: Droobles bästa tuggummi (”fyller rummet med blåklocksfärgade bubblor som håller sig dagar i sträck utan att spricka”), de märkliga tandrensande mintstängerna, pyttesmå pepparbusar (”bli eldslukare och visa era vänner!”), ismöss (”hör dina egna tänder gnissla och skallra!”), pepparmintspraliner i form av grodor (”hoppar omkring i din mage – på riktigt!”), sköra fjäderpennor av sockervadd och smällkarameller.

Harry pressade sig fram genom en grupp sjätteårselever och såg en skylt som hängde i affärens allra avlägsnaste hörn (”Ovanliga smaker”). Ron och Hermione stod under den och undersökte några blodfärgade slickepinnar på ett fat. Harry smög sig fram bakom dem.

”Usch, nej, Harry vill inte ha några såna här, de är nog för vampyrer”, sade Hermione just.

”Vad sägs om de här?” frågade Ron och stack en burk med kackerlacksbönor under näsan på Hermione.

”Nej, absolut inte”, sade Harry.

Ron tappade nästan burken.

”Harry!” skrek Hermione gällt. ”Vad gör du här? Hur ... hur har du ...?”

”Wow!” sade Ron och såg mycket imponerad ut. ”Har du lärt dig att ta dig fram genom spöktransferens?”

”Det har jag självfallet inte”, sade Harry.

Han sänkte rösten så att ingen av sjätteårseleverna kunde höra honom och berättade allt om Marodörkartan för dem.

”Hur kommer det sig att Fred och George inte gav den till mig?” sade Ron upprört. ”Jag är ju deras bror!”

”Men Harry tänker inte behålla den!” sade Hermione, som om blotta tanken var befängd. ”Han tänker lämna in den till professor McGonagall, eller hur, Harry?”

”Nej, det tänker jag inte!” sade Harry.

”Är du tokig?” sade Ron och blängde på Hermione. ”Lämna in nånting som vi kan ha sån glädje av?”

”Om jag lämnar in den, måste jag tala om var jag fick den ifrån! Filch skulle få veta att Fred och George knyckte den!”

”Men Sirius Black då?” fräste Hermione. ”Han skulle kunna använda en av gångarna på den där kartan för att komma in i slottet! Lärarna måste få veta det!”

”Han kan inte ta sig in genom nån gång”, sade Harry hastigt. ”Det finns sju hemliga tunnlar på kartan, okej? Fred och George tror att Filch redan känner till fyra av dem. Vad de andra tre beträffar har en av dem rasat in så att ingen kan ta sig igenom den. Och Det piskande pilträdet är planterat rakt över öppningen på en annan, så den kan man inte komma ut ur. Och den som jag just kom fram genom ... ja, det är väldigt svårt att se ingången till den nere i källaren, så om han inte vet att den finns där ...”

Harry hejdade sig tvekande. Tänk om Black faktiskt visste att ingången fanns där? Men Ron harklade sig menande och pekade på ett anslag som satt uppklistrat på insidan av dörren till godisaffären.



PÅ ORDER AV TROLLDOMSMINISTERIET

Kunderna erinras om att dementorer tills vidare kommer att patrullera gatorna i Hogsmeade varje kväll efter solnedgången. Denna åtgärd har vidtagits med tanke på Hogsmeade-invånarnas säkerhet och kommer att upphävas vid återinfångandet av Sirius Black. Vi råder er därför att avsluta era inköp i god tid före mörkrets inbrott.

God jul!

”Ser ni?” sade Ron lågmält. ”Jag skulle vilja se Black försöka bryta sig in hos Godisbaronen när dementorerna svärmar omkring över hela byn. Och hur som helst borde Godisbaronens ägare höra om någon försökte göra inbrott. Eller hur, Hermione? De bor ju ovanpå affären!”

”Ja, men ... men ... ” Hermione verkade anstränga sig för att hitta ett annat problem. ”Harry borde i alla fall inte komma hit till Hogsmeade, för han har ingen underskriven tillåtelse. Om nån upptäcker det, kommer han att råka verkligt illa ut! Och det är inte kväll än ... Tänk om Sirius Black dyker upp i dag? Nu?”

”Han måste verkligen anstränga sig om han ska hitta Harry i det här vädret”, sade Ron och visade med en nick mot de tudelade fönstren på den tjocka, virvlande snön utanför. ”Se så, slappna av nu, Hermione, det är faktiskt jul, och Harry förtjänar lite uppmuntran.”

Hermione bet sig i läppen och såg mycket bekymrad ut.

”Tänker du anmäla mig?” frågade Harry henne med ett brett leende.

”Å, självfallet inte, men ärligt talat, Harry ...”

”Har du sett de surrande smaskbina, Harry?” frågade Ron, samtidigt som han grep tag i honom och drog fram honom till tunnan. ”Och gelésniglarna? Och syrepuffarna? Fred gav mig en sån när jag var sju år – den brände ett hål rakt genom tungan på mig. Jag kommer ihåg att mamma smällde till honom med kvasten.” Ron stirrade fundersamt på asken med syrepuffar. ”Tror ni inte att Fred skulle äta lite kackerlacksbönor om jag sa att det var jordnötter?”

När Ron och Hermione hade betalt för allt sitt godis lämnade de alla tre Godisbaronen och gick ut i snövädret.

Hogsmeade såg ut som ett julkort. De små stugorna och butikerna med halmtak var allesammans täckta med ett lager av nyfallen snö; det hängde järnekskransar på dörrarna och långa rader av förtrollade ljus i träden.

Harry darrade av köld. Till skillnad från de båda andra hade han inte sin mantel med sig. De gav sig i väg uppför gatan med huvudena nerböjda mot vinden. Ron och Hermione ropade genom sina halsdukar.

”Där är postkontoret ...”

”Zonkos skämtartiklar ligger där uppe ...”

”Vi skulle kunna gå upp till Spökande stugan ...”

”Nej, vet ni vad”, sade Ron med skallrande tänder. ”Kan vi inte gå in på Tre kvastar och få oss en honungsöl?”

Harry samtyckte gärna till förslaget – vinden var isande hård och hans händer var stelfrusna, så de gick tvärs över gatan och trädde efter ett par minuter in på det lilla värdshuset.

Det var proppfullt av gäster, bullrigt, varmt och rökigt. En rundnätt kvinna med vackert ansikte serverade en grupp stojiga häxmästare framme vid baren.

”Det där är madam Rosmerta”, sade Ron. ”Ska jag gå fram och beställa åt oss?” tillade han och rodnade lätt.

Harry och Hermione banade sig fram till platserna längst bak i rummet, där det fanns ett litet ledigt bord mellan fönstret och en ståtlig julgran som stod nära den öppna spisen. Ron kom tillbaka fem minuter senare med tre skummande bägare varmt honungsöl.

”God jul!” sade han glatt och lyfte sin bägare.

Harry drack i djupa klunkar. Det var det godaste han någonsin hade smakat och det kändes som om det värmde hela kroppen inifrån.

En plötslig vindpust rufsade om hans hår. Dörren till Tre kvastar hade öppnats igen. Harry tittade upp över kanten på bägaren och höll nästan på att sätta i halsen.

Professor McGonagall och professor Flitwick hade just kommit in i ett moln av virvlande snöflingor, tätt följda av Hagrid, som var inbegripen i ett intensivt samtal med en fetlagd man i lindgrönt plommonstop och kritstrecksrandig mantel. Det var Cornelius Fudge, trolldomsministern.

På mindre än en sekund hade både Ron och Hermione lagt händerna ovanpå Harrys huvud och tvingat ner honom från pallen och in under bordet. Hopkrupen utom synhåll och drypande av honungsöl höll Harry ett hårt tag om sin tomma bägare medan han såg lärarnas och Fudges fötter röra sig mot baren, stanna upp och sedan vända och gå rakt emot honom.

Någonstans ovanför huvudet på honom viskade Hermione:

”Mobiliarbus!”

Julgranen bredvid deras bord höjde sig några centimeter över golvet, svävade åt sidan och landade med en mjuk duns rakt framför bordet och dolde dem för insyn.

När Harry stirrade ut genom de nedersta, täta grenarna såg han fyra uppsättningar stolsben flyttas tillbaka från bordet närmast deras och hörde sedan suckandet och pustandet från lärarna och ministern då de satte sig ner.

Sedan såg han ett par andra fötter iförda glittrande turkosa höga klackar och hörde en kvinnas stämma.

”En liten gyllenvatten ...”

”Den är till mig”, hördes professor McGonagalls röst.

”Fyra halvstop varmt kryddmjöd ...”

”Tack ska du ha, Rosmerta”, sade Hagrid.

”En körsbärssoda med glass och paraply ...”

”Mmm!” sade professor Flitwick och smackade förtjust.

”Då är det ni som ska ha vinbärsrommen, minister Fudge.”

”Tack för det, kära Rosmerta”, sade Fudge. ”Roligt att se er igen, det må jag då säga. Vill ni inte ha en drink själv? Kom och sätt er här hos oss ...”

”Å, tack så väldigt mycket, ministern.”

Harry såg de glittrande klackarna vandra i väg och komma tillbaka igen. Hjärtat bultade otrevligt i halsen på honom. Varför hade han inte tänkt på att det här var den sista helgen på terminen även för lärarna? Och hur länge skulle de sitta där? Han måste smyga tillbaka till Godisbaronen i god tid om han ville återvända till Hogwarts i kväll ... Hermiones ena ben spratt nervöst till bakom honom.

”Nå, vad för er hit till våra trakter, minister Fudge?” ljöd madam Rosmertas stämma.

Harry såg hur underdelen av Fudges tjocka kropp vred och vände sig i stolen som om han kikade efter om någon tjuvlyssnade. Sedan sade han med låg röst:

”Vad annat än Sirius Black, kära vän? Jag utgår ifrån att ni har hört vad som hände borta på skolan på allhelgonaaftonen?”

”Ja, jag har hört rykten om det”, tillstod madam Rosmerta.

”Har du berättat det för hela puben, Hagrid?” sade professor McGonagall förargat.

”Tror ni att Black fortfarande finns här i området, minister Fudge?” viskade madam Rosmerta.

”Det är jag säker på”, svarade Fudge kort.

”Vet ni att dementorerna har sökt igenom min pub två gånger?” sade madam Rosmerta med en viss skärpa i rösten. ”De skrämde bort alla mina gäster ... Det är mycket dåligt för affärerna, ska ni veta.”

”Rosmerta, kära vän, jag tycker lika lite om dem som ni gör”, sade Fudge och lät besvärad. ”Men det är en nödvändig försiktighetsåtgärd ... beklaglig, men det är inte mycket att göra åt saken. Jag har just träffat några av dem. De är rasande på Dumbledore – han vill inte släppa in dem på slottets område.”

”Självfallet inte”, sade professor McGonagall skarpt. ”Hur skulle vi kunna undervisa med de där hemskheterna svävande omkring oss?”

”Instämmer verkligen!” pep lille professor Flitwick, vars fötter dinglade från stolen ett bra stycke över golvet.

”Men de är ändå här för att skydda er alla från nåt mycket värre”, invände Fudge. ”Vi vet alla vad Black är i stånd till ...”

”Vet ni vad, jag har fortfarande svårt att tro det”, sade madam Rosmerta tankfullt. ”Av alla dem som gick över till den mörka sidan är väl Sirius Black den siste jag skulle ha misstänkt för det ... Jag menar, jag minns ju honom som elev på Hogwarts. Om ni hade talat om för mig då vad han skulle sluta som, skulle jag ha sagt att ni fått i er för mycket att dricka.”

”Ni känner inte ens till hälften, Rosmerta”, sade Fudge strävt. ”Hans värsta gärningar är inte allmänt kända.”

”Hans värsta gärningar?” utbrast madam Rosmerta med nyfiken röst. ”Värre än att mörda alla de där stackars människorna, menar ni?”

”Det är just vad jag menar”, sade Fudge.

”Det kan jag inte tro. Vad i all världen kunde vara värre?”

”Ni säger att ni kommer ihåg honom från Hogwarts, Rosmerta”, mumlade professor McGonagall. ”Kommer ni ihåg vem som var hans bäste vän?”

”Ja, naturligtvis”, sade madam Rosmerta med ett litet skratt. ”Man såg ju aldrig den ene utan den andre, eller hur? Tänk så många gånger jag hade dem som gäster här inne ... Å, vad de kunde få mig att skratta. De var verkligen ett skönt par, Sirius Black och James Potter!”

Harry tappade sin bägare i golvet med ett högt klonk. Ron sparkade till honom.

”Just det”, sade professor McGonagall. ”Black och Potter. De två ledarna i sitt lilla gäng. Båda väldigt begåvade förstås – enastående begåvade faktiskt – men jag tror aldrig vi haft maken till upptågsmakare på skolan ...”

”Å, jag vet just inte de”, skrockade Hagrid. ”Fred och George Weasley kan nog ta opp konkurrensen me dom.”

”Man kunde ha trott att Black och Potter var bröder!” inföll professor Flitwick. ”De var oskiljaktiga!”

”Ja, visst var de det”, sade Fudge. ”Potter litade mer på Black än på nån av alla sina andra vänner. Och ingenting förändrades då de lämnade skolan. Black var bröllopsmarskalk när James gifte sig med Lily. Senare bad de honom bli gudfar åt Harry. Det har Harry förstås ingen aning om. Ni kan föreställa er hur tanken skulle plåga honom.”

”Därför att Black visade sig vara i förbund med Ni-vet-vem?” viskade madam Rosmerta.

”Ännu värre än så, kära vän ...” Fudge sänkte rösten och fortsatte med lågt mumlande röst: ”Det är inte många som känner till att Potters visste att Ni-vet-vem var ute efter dem. Dumbledore, som alltid har kämpat oförtröttligt mot Ni-vet-vem, hade en lång rad pålitliga spioner. En av dem gav honom ett tips, och han varnade ögonblickligen Lily och James. Han rådde dem att gömma sig. Men Ni-vet-vem är ju inte den lättaste att gömma sig för, så Dumbledore sa åt dem att deras bästa chans var att använda Fideliusbesvärjelsen.”

”Hur verkar den?” frågade madam Rosmerta sprickfärdig av nyfikenhet.

Professor Flitwick harklade sig.

”Det är en enormt invecklad besvärjelse”, sade han pipigt. ”Den innebär att hemligheten det rör sig om hålls dold inuti en enda levande varelse. Den information som hemlighålls inuti den utvalda personen, eller hemlighetsväktaren, är i fortsättningen omöjlig att finna ... Såvida inte hemlighetsväktaren själv väljer att avslöja den. Så länge väktaren vägrade att säga nåt, kunde Ni-vet-vem hålla på i åratal och genomsöka byn där Lily och James bodde utan att nånsin hitta dem, inte ens om han stod med näsan pressad mot deras vardagsrumsfönster!”

”Så Black var alltså familjen Potters hemlighetsväktare?” viskade madam Rosmerta.

”Ja, naturligtvis”, sade professor McGonagall. ”James Potter sa till Dumbledore att Black hellre skulle dö än att avslöja var de fanns och att Black planerade att själv hålla sig gömd, men trots det var Dumbledore fortfarande orolig. Jag minns att han erbjöd sig att själv bli familjen Potters hemlighetsväktare.”

”Misstänkte han Black?” flämtade madam Rosmerta.

”Han var säker på att nån som stod familjen Potter nära hade gett Ni-vet-vem upplysningar om deras förehavanden”, sade professor McGonagall dystert. ”Han hade faktiskt en längre tid misstänkt att nån på vår sida hade blivit förrädare och läckte en massa information till Ni-vet-vem.”

”Men James Potter insisterade på att använda Black?”

”Ja, det gjorde han”, sade Fudge tungt. ”Och sen, bara en vecka efter att de hade utfört Fideliusbesvärjelsen ...”

”Förrådde Black dem?” frågade madam Rosmerta andlöst.

”Det var just vad han gjorde. Black var trött på sin roll som dubbelagent. Han var beredd att öppet förklara sitt stöd för Ni-vet-vem, och han verkade ha planerat att det skulle ske vid familjen Potters död. Men, som vi alla vet, blev lille Harry Potter Ni-vet-vems undergång. Hans kraft var borta, och fruktansvärt försvagad måste han ta till flykten. Och det lämnade Black i en verkligt otrevlig situation. Hans herre hade fallit i just det ögonblick då han, Black, hade valt att visa sitt sanna ansikte som förrädare. Han hade inget annat val än att fly, han också ...”

”Smutsiga, avskyvärda överlöpare!” sade Hagrid med så hög röst att hälften av gästerna på puben tystnade och vände sig om för att se på honom.

”Ssch!” sade professor McGonagall.

”Jag träffa ju han!” morrade Hagrid. ”Jag måste ha vart den siste som såg han innan han döda alla dom där människorna! Det va jag som rädda Harry ur James å Lilys hus efter dom blev mördade! Jag bar ut han ur ruinerna, den lille stackarn, me ett djupt jack tvärs över pannan, å båda föräldrarna döda ... å då dök Sirius Black opp, på den där flygande motorcykeln han bruka köra. Jag fundera aldrig över va han hade där å göra. Jag visste ju inte att han hade vart Lilys å James hemlighetsväktare. Jag trodde han just hade hört nyheten om Ni-vet-vems angrepp å kom för å se va han kunde göra. Han va blek och darra som ett asplöv. Å vet ni va jag gjorde? JAG TRÖSTA DEN FÖRBANNADE FÖRRÄDAREN!” vrålade Hagrid.

”Lugna dig!” sade professor McGonagall. ”Sänk rösten!”

”Hur skulle jag kunna veta att de inte va Lily å James han va upprörd över? De va ju bara Ni-vet-vem han brydde sej om! Å sen sa han: ’Ge Harry till mej, Hagrid, jag e hans gudfar, jag ska se efter han ...’ Ha! Men jag hade mina order från Dumbledore, å jag sa till Black att nej, Dumbledore sa att Harry skulle föras till sin moster å morbror. Black försökte säja emot, men till sist gav han efter. Sa till mej å ta hans motorcykel å köra till mosterns hus me Harry. ’Jag behöver den inte mer’, sa han.

Jag borde ha förstått att de va nåt skumt me de hela. Han älska ju den där motorcykeln, va skulle han ge den till mej för? Varför behövde han den inte mer? De va förstås därför att den va alldeles för lätt å spåra. Dumbledore visste ju att han hade vart familjen Potters hemlighetsväktare. Black förstod att han va tvungen å fly den där natten, han visste att de bara va en tidsfråga innan Ministeriets folk skulle va efter honom.

Men tänk om jag hade gett Harry till han, va? Jag slår vad om att han hade kastat av han från motorcykeln nånstans ute över havet. Hans bäste väns son, va? Men när en trollkarl går över till den mörka sidan, e de ingen å ingenting som betyder nåt för han längre ...”

Det blev en lång tystnad efter Hagrids berättelse. Sedan sade madam Rosmerta med en viss tillfredsställelse:

”Men Black lyckades inte försvinna, eller hur? Trolldomsministeriet fick ju tag i honom dagen därpå!”

”Å, om vi bara hade fått det”, sade Fudge bittert. ”Det var inte vi som hittade honom. Det var lille Peter Pettigrew – en annan av familjen Potters vänner. Utom sig av sorg, som han måste ha varit, satte han själv i väg efter Black, för han visste att han hade varit familjen Potters hemlighetsväktare.”

”Pettigrew ... den där tjocke lille pojken som alltid hängde efter dem på Hogwarts?” sade madam Rosmerta.

”Han dyrkade Black och Potter, de var hans hjältar”, sade professor McGonagall. ”Han var långt ifrån på samma nivå som de när det gällde magisk begåvning. Jag var ofta ganska sträng mot honom. Ni kan ju föreställa er vad jag ... vad jag ångrar det nu ...” Hon lät som om hon plötsligt hade fått snuva.

”Så, så, Minerva”, sade Fudge vänligt. ”Pettigrew dog en hjältedöd. Ögonvittnen – mugglare förstås, vi utplånade deras minne av det hela senare – berättade för oss hur Pettigrew hade trängt upp Black i ett hörn. De hörde honom snyfta: ’Lily och James, Sirius! Hur kunde du!’ Och sen drog han fram sin trollstav. Men Black var förstås snabbare. Sprängde Pettigrew i småbitar ...”

Professor McGonagall snöt sig och sade med tjock röst:

”Dumma pojke ... Tanklösa pojke ... Han var alltid hopplös när det gällde trollkarlsdueller ... han borde ha överlåtit det till Ministeriet ...”

”De vill jag bara säja att ifall jag hade fått tag i Black innan Pettigrew fick de, skulle jag inte brytt mej om nåt trams me trollstavar, jag skulle ha slitit sönder han bit för bit”, morrade Hagrid.

”Du vet inte vad du pratar om, Hagrid”, sade Fudge skarpt. ”Inga andra än våra topptränade specialstyrkor från Magiska lag- och ordningspatrullen hade haft en chans mot Black när han väl fann sig inträngd i ett hörn. Jag var biträdande minister på Avdelningen för magiska katastrofer på den tiden, och jag var en av de första på gärningsplatsen efter att Black hade tagit livet av alla de där människorna. Jag ... jag glömmer det aldrig. Jag drömmer fortfarande om det ibland. En stor krater mitt i gatan, så djup att avloppsrören under den hade slagits i bitar. Döda kroppar överallt. Mugglare som skrek. Och Black som stod där och skrattade med det som var kvar av Pettigrew framför sig ... en blodfläckad klädnad och några få ... några få stumpar ...”

Fudges röst tystnade tvärt. Man hörde ljudet av fem näsor som snöts.

”Ja, så gick det alltså till, Rosmerta”, sade Fudge grötigt. ”Black fördes bort av tjugo medlemmar ur Magiska lag- och ordningspatrullen och Pettigrew tilldelades Merlinorden av första graden. Jag tror att det var en smula tröst för hans stackars mor. Och sen dess har Black suttit inne i Azkaban.”

Madam Rosmerta utstötte en lång suck.

”Är det sant att han är galen?”

”Jag önskar att jag kunde säga att han är det”, sade Fudge dröjande. ”Jag tvivlar inte på att hans herres nederlag fick honom ur gängorna ett tag. Mordet på Pettigrew och alla mugglarna var i alla fall en trängd och desperat mans verk ... Grymt och meningslöst. Jag träffade emellertid Black på min senaste inspektionsresa till Azkaban.Ni vet ju att de flesta fångarna har förlorat förståndet och sitter där inne och mumlar för sig själva i mörkret, men jag blev förbluffad över hur normal Black verkade. Han pratade helt förnuftigt med mig. Det var riktigt skakande. Han verkade närmast uttråkad. Han frågade hur oberört som helst om jag hade läst färdigt min tidning, för han saknade korsorden han brukade lösa. Jag måste erkänna att jag var förvånad över hur liten effekt dementorerna tycktes ha på honom. Han var ändå en av de hårdast bevakade fångarna på stället, med dementorer på post utanför dörren både natt och dag. ”

”Men vad tror ni han tänker göra nu, när han har brutit sig ut?” frågade madam Rosmerta. ”Du store tid, ministern, han försöker väl inte sluta sig till Ni-vet-vem igen, va?”

”Jag tror nog att just det är hans ... öh ... slutliga plan”, sade Fudge undvikande. ”Men vi hoppas kunna fånga Black innan det har gått så långt. Jag tycker att Ni-vet-vem ensam och utan vänner är en sak ... men föreställ er om han får tillbaka sin mest hängivne tjänare. Jag får rysningar vid tanken på hur snabbt han i så fall kan återvinna sin fulla makt ...”

Det hördes ett svagt klirr av ett glas som någon satte ner på bordet.

”Vet du, Cornelius, om du ska äta middag med rektorn är det bäst att vi vänder tillbaka till slottet”, sade professor McGonagall.

En efter en sköts stolarna ut från bordet och fötter sattes i golvet; mantelfållar svängde inom synhåll och madam Rosmertas gnistrande höga klackar försvann bakom disken. Dörren till Tre kvastar öppnades igen, det kom in ett nytt moln av snö, och lärarna försvann ut.

”Harry?”

Ron och Hermiones ansikten dök fram under bordet. De stirrade på honom utan att kunna få fram ett ord.





11. Åskviggen


Harry hade ingen klar uppfattning om hur han hade lyckats ta sig tillbaka ner i Godisbaronens källare, genom tunneln och upp till slottet igen. Det enda han visste var att återvägen inte verkade ta någon tid alls, och att han knappt lade märke till vad han gjorde, eftersom hans huvud fortfarande var sprängfyllt av samtalet han just hade hört.

Varför hade ingen någonsin talat om det för honom? Dumbledore, Hagrid, mr Weasley, Cornelius Fudge ...Varför hade ingen någonsin nämnt att Harrys föräldrar hade dött därför att deras bäste vän hade förrått dem?

Ron och Hermione betraktade Harry nervöst under hela middagen utan att våga prata om vad de hade hört, för Percy satt alldeles intill dem. När de kom upp till det proppfulla uppehållsrummet i Gryffindortornet fann de att Fred och George hade smällt av ett halvt dussin stinkbomber i ett anfall av uppsluppenhet inför det stundande jullovet.

Harry, som ville undvika tvillingarnas frågor om han hade lyckats ta sig till Hogsmeade eller inte, smög sig tyst upp till den tomma sovsalen och gick raka vägen till sitt sängskåp. Han sköt böckerna åt sidan och fann snabbt det han sökte efter – det läderinbundna fotoalbumet som Hagrid hade gett honom två år tidigare. Det var fyllt av magiska fotografier av hans mamma och pappa. Han slog sig ner på sängen, drog förhängena omkring sig och började sökande bläddra genom sidorna, tills ...

Han stannade vid ett fotografi av sina föräldrars bröllopsdag. Där var hans pappa som vinkade och log mot honom, med det ostyriga svarta håret som Harry hade ärvt spretande åt alla håll. Där var hans mamma, strålande av lycka, arm i arm med hans pappa. Och där ... det måste vara han. Deras bröllopsmarskalk ... Harry hade aldrig skänkt honom en tanke tidigare.

Om han inte hade vetat att det var samma person, skulle han aldrig ha gissat att det var Black på det här gamla fotografiet. Hans ansikte var inte insjunket och vaxblekt utan tilltalande och glatt. Hade han redan varit i tjänst hos Voldemort när den här bilden togs? Var han redan i färd med att planera mordet på de båda som stod bredvid honom? Hade han någon aning om att han stod inför tolv års inspärrning i Azkaban, tolv år som skulle göra honom oigenkännlig?

Men dementorerna påverkar honom inte, tänkte Harry och stirrade in i det stiliga, skrattande ansiktet. Han behöver inte höra min mammas skrik om de kommer för nära honom ...

Harry slog igen albumet, sträckte sig fram och stoppade tillbaka det i skåpet. Sedan tog han av sig klädnaden och glasögonen och kröp i säng efter att ha försäkrat sig om att förhängena dolde honom för insyn.

Dörren till sovsalen öppnades.

”Harry?” sade Ron med osäker stämma.

Men Harry låg stilla och låtsades sova. Han hörde Ron gå därifrån och sedan rullade han över på rygg med vidöppna ögon.

Ett hat som han aldrig förr hade känt började strömma genom Harry som ett gift. Han kunde se Black skratta åt honom genom mörkret, som om någon hade klistrat bilden från albumet över ögonen på honom. Han såg framför sig, som om någon hade spelat upp ett stycke ur en film, hur Sirius Black sprängde Peter Pettigrew (som liknade Neville Longbottom) i tusen bitar. Han kunde höra Blacks röst (fastän han inte hade en aning om hur den lät i verkligheten) mumla lågt och upphetsat:

”Nu har det skett, min herre och mästare ... Potters har gjort mig till sin hemlighetsväktare ...”

Och sedan hörde Harry ännu en röst inne i huvudet, en hög röst som skrattade gällt, samma skratt som Harry hörde varenda gång dementorerna kom nära honom ...

”Harry, du ... du ser förfärlig ut.”

Harry hade inte somnat förrän i gryningen. Han hade vaknat och funnit sovsalen tom och övergiven. Han klädde sig och gick nerför spiraltrappan till ett uppehållsrum som var helt avfolkat så när som på Ron, som satt och snaskade på en pepparmintsgroda medan han gned sig på magen, och Hermione, som hade spritt ut sina läxuppgifter över tre bord.

”Var håller alla hus?” frågade Harry.

”De har farit! Har du glömt att det här är första dagen på lovet?” sade Ron och såg granskande på Harry. ”Det är nästan lunchdags, jag hade tänkt komma upp och väcka dig alldeles strax.”

Harry sjönk ner i en stol intill brasan. Snön föll fortfarande utanför fönstren. Krumben låg utsträckt framför elden som en stor, rödgul matta.

”Du ser inte ut att må särskilt bra”, anmärkte Hermione och såg ängsligt på Harry.

”Jag mår fint”, sade Harry.

”Harry, hör på nu”, sade Hermione och utbytte en blick med Ron. ”Du måste vara väldigt uppskakad efter samtalet vi råkade höra i går. Men det är viktigt att du inte gör nånting dumt eller överilat.”

”Som vad då?” frågade Harry.

”Som att försöka jaga Black på egen hand”, sade Ron skarpt.

Harry kunde märka att de hade repeterat in det här samtalet medan han sov. Han svarade inte.

”Det tänker du väl inte göra, Harry?” sade Hermione.

”Black är faktiskt inte värd att dö för”, sade Ron.

Harry såg på dem. De verkade inte förstå ett dugg.

”Vet ni vad jag ser och hör varenda gång en dementor kommer för nära mig?” Ron och Hermione skakade på huvudet och såg spända ut. ”Jag kan höra min mamma skrika och vädja till Voldemort. Och om ni hade hört er mamma skrika på det viset, precis innan hon dödades, skulle ni inte glömma det i första taget. Och om ni fick reda på att nån som skulle föreställa vara hennes bäste vän hade förrått henne och skickat Voldemort efter henne ...”

”Det finns ingenting du kan göra!” sade Hermione och såg alldeles olycklig ut. ”Dementorerna kommer att fånga in Black och föra honom tillbaka till Azkaban och ... och ge honom vad han förtjänar!”

”Ni hörde väl vad Fudge sa? Black påverkas inte av Azkaban som vanliga personer gör. Det är inte ett straff för honom på samma sätt som för de andra.”

”Så vad vill du ha sagt med det?” frågade Ron och såg mycket nervös ut. ”Vill du slå ihjäl Black eller nåt sånt?”

”Prata inte dumheter”, sade Hermione med panik i rösten. ”Harry vill självfallet inte slå ihjäl nån, eller hur, Harry?”

Harry svarade inte den här gången heller. Han visste inte vad han ville göra. Det enda han visste var att tanken på att ingenting göra, medan Black var på fri fot, var nästan mer än han kunde stå ut med.

”Malfoy känner till det”, sade han tvärt. ”Kommer ni ihåg vad han sa till mig på trolldryckslektionen? ’Om det var jag, skulle jag själv ge mig ut och söka efter honom ... Jag skulle vilja ta hämnd.’”

”Du tänker väl inte följa Malfoys råd i stället för vårt?” sade Ron rasande. ”Hör på mig nu ... Vet du vad Pettigrews mamma fick tillbaka när Black hade gjort slut på honom? Pappa berättade det för mig – Merlinordens medalj av första graden och Pettigrews finger i en ask. Det var den största biten av honom de kunde hitta. Black är en galning, Harry, och han är farlig ...”

”Malfoys pappa måste ha berättat det för honom”, sade Harry, utan att låtsas om Ron. ”Han tillhörde ju själv Voldemorts innersta krets ...”

”Kan du inte säga Ni-vet-vem åtminstone?” avbröt Ron ilsket.

”... så det är klart att familjen Malfoy visste att Black var i Voldemorts tjänst ...”

”... och Malfoy skulle inget högre önska än att se dig sprängd i en miljon bitar precis som Pettigrew! Skärp dig nu, Harry. Malfoy hoppas bara att du ska låta dig dödas innan han måste möta dig i quidditchmatchen.”

”Å, Harry”, sade Hermione med ögonen blanka av tårar. ”Snälla du, var förnuftig nu. Black gjorde en förfärligt hemsk sak, men ... låt bli att utsätta dig för fara, det är ju precis vad Black vill ... Å, Harry, du spelar Black direkt i händerna om du ger dig ut och söker efter honom. Din mamma och pappa skulle väl inte önska att nånting ont hände dig, eller hur? De skulle aldrig vilja att du började jaga efter Black!”

”Jag kommer aldrig att få veta vad de skulle ha önskat eftersom jag tack vare Black aldrig har talat med dem”, sade Harry kort.

Det blev tyst. Krumben sträckte vällustigt på sig och krökte klorna. Rons bröstficka började darra.

”Vet ni vad, det är ju lov nu!” sade Ron, som gärna ville byta samtalsämne. ”Det är nästan jul! Kom, så går vi ner och hälsar på Hagrid. Det är evigheter sen vi var hos honom!”

”Nej!” sade Hermione omedelbart. ”Harry får ju inte lämna slottet, Ron ...”

”Jo, kom så går vi”, sade Harry och satte sig upp i stolen. ”Då kan jag fråga honom varför han aldrig nämnde Black när han berättade allt för mig om mina föräldrar!”

Vidare diskussioner om Sirius Black var allt annat än vad Ron hade tänkt sig.

”Eller vi kunde spela ett parti schack eller gobbstenar”, sade han hastigt. ”Percy lämnade kvar en uppsättning ...”

”Nej, låt oss hälsa på Hagrid”, sade Harry bestämt.

De gick upp i sovsalarna och hämtade sina mantlar innan de gav sig i väg genom porträtthålet (”Stanna och slåss, era fega byrackor!”) och vidare ner genom det öde slottet för att till sist träda ut genom den tunga ekporten.

De tog sig långsamt nerför gräsmattan och lämnade en grund ränna efter sig i den djupa, gnistrande pudersnön. Deras strumpor och mantelfållar blev genomblöta och iskalla. Den förbjudna skogen såg förtrollad ut, med alla träden överströdda av silver, och Hagrids stuga såg ut som en kaka med glasyr ovanpå.

Ron knackade, men det kom inget svar.

”Han kan väl inte ha gått ut?” sade Hermione, som darrade av köld under manteln.

Ron lade örat mot dörren.

”Det hörs nåt konstigt ljud där inifrån”, sade han. ”Lyssna ... kan det vara Fang?”

Harry och Hermione lade också örat mot dörren. Inifrån stugan hördes en låg, darrrande jämmer.

”Tycker ni inte vi borde hämta nån?” frågade Ron oroligt.

”Hagrid!” ropade Harry och bultade på dörren. ”Hagrid, är du där inne?”

Det hördes ett ljud av tunga steg och sedan öppnades dörren med ett gnissel. Där stod Hagrid med rödsvullna ögon och rinnande tårar som vätte ner lädervästen framtill.

”Ni har fått veta de!” bölade han och kastade sig om halsen på Harry.

Eftersom Hagrid var minst dubbelt så stor som en normal man var det inget att skratta åt. Harry höll på att ramla ihop under hans tyngd men räddades av Ron och Hermione, som grep Hagrid i varsin arm och med Harrys hjälp släpade honom tillbaka in i stugan. Hagrid lät sig sättas ner i en stol och sjönk ihop över bordet medan han snyftade obehärskat. Ansiktet glänste av tårar som droppade ner i det trassliga skägget.

”Hagrid, vad är det?” frågade Hermione förskräckt.

Harry fick syn på ett brev med officiellt utseende som låg öppet på bordet.

”Vad är det här för nåt, Hagrid?”

Hagrids snyftningar fördubblades, men han sköt fram brevet mot Harry, som tog upp det och började läsa högt:

Käre mr Hagrid.

I samband med vår undersökning av hippogriff-angreppet på en elev i er klass har vi accepterat professor Dumbledores försäkran om att ni inte kan göras ansvarig för den beklagliga händelsen.

”Jamen, då är ju allt i sin ordning, Hagrid!” sade Ron och klappade honom på axeln. Men Hagrid fortsatte att snyfta och viftade med en av sina jättestora nävar för att få Harry att läsa vidare.

Emellertid måste vi uttrycka vår oro när det gäller hippogriffen i fråga. Vi har beslutat att godkänna mr Lucius Malfoys officiella klagomål, och detta ärende kommer följaktligen att föreläggas Kommittén för bortskaffandet av magiska djur. Prövningen av ärendet äger rum den tjugonde april, då vi ber er och hippogriffen att infinna er på kommitténs kontor i London. Under tiden ska hippogriffen hållas tjudrad och isolerad.

Högaktningsfullt ...

Brevet var underskrivet av skolans styrelsemedlemmar.

”Å”, sade Ron. ”Men du sa ju att Vingfåle inte är nån elak hippogriff, Hagrid. Han slipper säkert ...”

”Ni känner inte dom där fågelskrämmorna i Kommittén för bortskaffandet av magiska djur!” sade Hagrid med kvävd röst och torkade ögonen på ärmen. ”Dom e ute efter å utrota alla intressanta djur!”

Ett plötsligt ljud från ett hörn i stugan fick Harry, Ron och Hermione att hastigt vända sig om. Hippogriffen Vingfåle låg där i vrån och tuggade på någonting som det sipprade ut blod från över hela golvet.

”Jag kunde inte lämna han bunden där ute i snön!” sade Hagrid grötigt. ”Alldeles ensam! På julen!”

Harry, Ron och Hermione såg på varandra. De hade aldrig varit helt överens med Hagrid om hans val av keldjur. Det som han kallade ”intressanta djur” kallade de flesta andra ”skräckinjagande monster”. Å andra sidan verkade det inte finnas särskilt mycket ont i Vingfåle. I jämförelse med Hagrids vanliga keldjur var han faktiskt riktigt gullig.

”Du måste komma med ett riktigt starkt försvar, Hagrid”, sade Hermione medan hon satte sig ner och lade en hand på Hagrids kraftiga underarm. ”Jag är säker på att du kan bevisa att Vingfåle är ofarlig.”

”De spelar ingen roll va jag säjer!” snyftade Hagrid. ”Dom där bortskaffningsdjävlarna, dom går allesammans i Lucius Malfoys ledband! Dom e rädda för han! Å om jag förlorar målet, kommer Vingfåle å bli ...”

Hagrid strök med en snabb rörelse pekfingret tvärs över halsen, varefter han utstötte ett högt jämmerskrik och föll framåt med ansiktet begravt i armarna.

”Men Dumbledore då, Hagrid?” frågade Harry.

”Han har gjort mer än nog för mej allaredan”, stönade Hagrid. ”Han har förresten skäppan full me å hålla alla dom där dementorerna utanför slottet, å me Sirius Black som smyger omkring ...”

Ron och Hermione såg hastigt på Harry, som om de väntade sig att han skulle förebrå Hagrid för att han inte hade berättat sanningen om Black. Men Harry kunde inte förmå sig till att göra det, inte nu när Hagrid var så ledsen och rädd.

”Vet du vad, Hagrid”, sade han. ”Du får inte ge upp. Hermione har rätt, du behöver bara ett bra försvar. Du kan inkalla oss som vittnen ...”

”Jag är säker på att jag har läst nånstans om ett fall av hippogriff-förföljelse, där hippogriffen blev frikänd”, sade Hermione eftertänksamt. ”Jag ska slå upp det åt dig, Hagrid, och se exakt vad som hände.”

Men Hagrid snyftade och grät ännu högre. Harry och Hermione såg bedjande på Ron för att få hjälp.

”Öh ... ska jag laga en kopp te?” sade Ron.

Harry stirrade på honom.

”Det gör mamma alltid när nån är ledsen och upprörd”, muttrade Ron och ryckte på axlarna.

Till sist, efter många fler försäkringar om hjälp och med en ångande temugg framför sig snöt Hagrid sig i en näsduk stor som en bordduk och sade:

”Ni har rätt. Jag kan inte tillåta mej å bryta ihop. Måste ta mej samman ...”

Jakthunden Fang, som hade legat under bordet, kom nu fram och lade försiktigt huvudet i Hagrids knä.

”Jag har inte vart mej själv på sista tiden”, sade Hagrid medan han klappade Fang med ena handen och torkade sig i ansiktet med den andra. ”Jag har vart orolig för Vingfåle å ledsen för att ingen gillar mina lektioner ...”

”Jo, men vi gillar dem väldigt mycket!” ljög Hermione med detsamma.

”Ja, de är alla tiders!” sade Ron och korsade fingrarna under bordet. ”Öh ... hur mår fladdermaskarna?”

”Dom e döda”, sade Hagrid dystert. ”För mycket sallad.”

”Å, nej!” sade Ron medan det ryckte i hans läpp.

”Å dom där dementorerna får mej å känna mej förbannat obehaglig”, sade Hagrid med en plötslig rysning. ”Måste gå förbi dom varenda gång jag vill ta mej en öl på Tre kvastar. De e som å va tillbaks i Azkaban ...”

Han tystnade och drack sitt te i stora klunkar. Harry, Ron och Hermione betraktade honom spänt. De hade aldrig hört Hagrid tala om sin korta vistelse i Azkabanfängelset förut. Efter en liten paus sade Hermione försiktigt:

”Är det hemskt att sitta där inne, Hagrid?”

”De kan ni aldrig föreställa er”, sade Hagrid stilla. ”Jag har aldrig vart me om nåt liknande. Jag trodde jag skulle bli galen. Jag tänkte hela tiden på dom hemskaste saker ... På den dan jag blev relegerad från Hogwarts ... den dan min pappa dog ... den dan jag måste lämna ifrån mej Norbert ...” Hans ögon fylldes med tårar. Norbert var den babydrake som Hagrid en gång hade vunnit på kortspel. ”Man kommer faktiskt inte ihåg vem man e efter ett tag. Å man kan inte heller se nån som helst mening me å leva. Jag börja hoppas att jag skulle dö mens jag sov ... När dom släppte ut mej va de som å bli född på nytt, allting kom strömmande tillbaks, de va den bästa känsla man kan föreställa sej. Fast dementorerna gilla inte alls att dom måste låta mej gå.”

”Men du var ju oskyldig!” sade Hermione.

Hagrid fnyste.

”Tror ni att de spelar nån roll för dom? De struntar dom i. Så länge dom kan hålla ett par hundra mänskliga varelser instängda där å suga ut all glädjen ur dom ger dom tusan i vem som e skyldig eller inte.” Hagrid satt tyst ett ögonblick och stirrade ner i sin temugg. Sedan fortsatte han lågmält: ”Tänkte att jag bara skulle släppa Vingfåle fri ... försöka få han å flyga sin väg. Men hur förklarar man för en hippogriff att den måste hålla sej gömd? Å ... å jag e rädd för å bryta mot lagen ...” Han såg upp på dem medan tårarna åter strömmade nerför hans ansikte. ”Jag vill aldrig mer tillbaks till Azkaban.”

Trots att besöket hos Hagrid hade varit långt ifrån roligt hade det ändå haft den effekt på Harry som Ron och Hermione hoppats på. Även om Harry absolut inte hade glömt allt om Black, kunde han inte hela tiden fundera på hämnd om han ville hjälpa Hagrid med hans mål mot Kommittén för bortskaffandet av magiska djur.

Harry, Ron och Hermione gick till biblioteket dagen därpå och återvände till det tomma uppehållsrummet lastade med böcker som kunde tänkas hjälpa till att förbereda ett försvar för Vingfåle. De satt alla tre framför den flammande brasan och bläddrade långsamt igenom dammiga volymer om berömda fall med mordiska bestar, medan de då och då växlade några ord när de råkade på någonting intressant.

”Här är nånting ... det var ett fall 1722 ... men hippogriffen blev dömd. Usch, titta vad de gjorde med den, det är vidrigt ...”

”Det här kan tänkas vara till hjälp, titta ... en mantikora gick loss på nån 1296, och de frikände mantikoran. O, nej, det var bara för att alla var för rädda för att närma sig den ...”

Under tiden hade resten av slottet prytts med de vanliga överdådiga dekorationerna, trots att nästan inga av eleverna var kvar för att njuta av julpyntet. Tjocka girlanger av järnek och mistel hängde utmed korridorerna, mystiska ljus sken inifrån varenda rustning och stora salen var fylld med sina vanliga julgranar, som glittrade av gyllene stjärnor. En mustig och härlig doft av julmat började sprida sig genom korridorerna, och när julaftonen väl var inne hade den blivit så stark att till och med Scabbers stack fram nosen ur Rons skyddande ficka för att sniffa förväntansfullt omkring sig.

På julmorgonen väcktes Harry av att Ron kastade sin kudde på honom.

”Hej där! Julklappar!”

Harry sträckte sig efter glasögonen, satte på sig dem och kikade genom halvmörkret ner på fotänden av sängen, där en liten hög med paket hade dykt upp. Ron höll redan på att slita upp papperet på sina egna presenter.

”En ny tröja från mamma. Rödbrun igen ... Se efter om du också har fått en.”

Det hade Harry. Mrs Weasley hade skickat honom en mörkröd tröja med Gryffindorlejonet stickat framtill, ett dussin hembakade köttpajer, en bit julkaka och en ask nötnougat. Då han lade alla de öppnade julklapparna åt sidan upptäckte han ett avlångt, smalt paket som hade legat under dem.

”Vad är det där?” frågade Ron och kikade bort mot honom medan han höll upp ett par rödbruna strumpor som han just hade tagit fram ur julklappspapperet.

”Har ingen aning ...”

Harry slet upp paketet och flämtade till då en stilig, glänsande kvast rullade ut på sängöverkastet. Ron tappade strumporna och hoppade ner från sin säng för att titta närmare på den.

”Jag tror knappt mina ögon”, sade han hest.

Det var en Åskvigg, identisk med drömkvasten som Harry hade gått och tittat på varenda dag i Diagongränden. Skaftet glittrade då han lyfte upp den. Han kände hur den vibrerade och släppte taget; den svävade fritt i luften på exakt rätt höjd för Harry att sitta upp. Hans blick gled från det guldinfattade registreringsnumret överst på skaftet ner till de perfekt släta, strömlinjeformade björkkvistarna som utgjorde borstpartiet.

”Vem har du fått den från?” frågade Ron med dämpad röst.

”Titta efter om det finns med nåt kort”, sade Harry.

Ron sökte igenom papperet som Åskviggen hade varit inslagen i.

”Här finns ingenting! Jösses, men vem kan tänkas lägga ut så mycket pengar på dig?”

”Ja, jag är i alla fall säker på att det inte är familjen Dursley”, sade Harry, som var nästan lamslagen av häpnad.

”Jag slår vad om att den är från Dumbledore”, sade Ron medan han gick runt, runt Åskviggen för att granska varenda praktfull liten detalj på den. ”Han skickade dig ju osynlighetsmanteln anonymt ...”

”Ja, men den hade tillhört min pappa”, sade Harry. ”Dumbledore gav den bara vidare till mig. Han skulle inte lägga ut hundratals galleoner på mig. Han kan inte gå runt och skänka såna här dyrbara saker till elever ...”

”Det är därför han inte har velat tala om att den är från honom!” sade Ron. ”Så att inte nån idiot som Malfoy skulle kunna säga att det var favorisering. Just det, Harry!” Ron gav till ett högt gapskratt. ”Tänk dig Malfoy! Vänta tills han får se dig på den här! Han kommer att bli grön av avundsjuka! Det här är ju en kvast i internationell toppklass!”

”Jag kan bara inte tro det”, mumlade Harry och gled med handen längs Åskviggen medan Ron sjönk ner på hans säng och skrattade så att han tjöt vid tanken på Malfoy. ”Vem ...?”

”Jag vet”, sade Ron och försökte behärska sig. ”Jag vet vem det kan ha varit ... Lupin!”

”Va?” utbrast Harry och började själv att skratta. ”Lupin? Vet du vad, om han hade så mycket guld, skulle han kunna köpa sig en ny klädnad.”

”Jo, det förstås, men han gillar dig. Och han var bortrest när din Nimbus blev förstörd, och det kan ju hända att han fick höra om det och beslöt sig för att besöka Diagongränden och köpa den här åt dig ...”

”Vad menar du med att han var bortrest?” frågade Harry. ”Han var ju sjuk när jag spelade den där matchen.”

”Ja, han var i varje fall inte i sjukhusflygeln”, sade Ron. ”Jag var ju där uppe på straffkommendering och skurade bäcken, som du kanske minns?”

Harry såg på Ron med rynkad panna.

”Jag kan inte föreställa mig att Lupin har råd med nånting sånt här.”

”Vad sitter ni båda och skrattar åt?”

Hermione hade just kommit in, iförd morgonrock och med Krumben på armen. Han hade fått en glitterremsa om halsen och såg mycket vresig ut.

”Ta inte in honom hit!” sade Ron och slet skyndsamt till sig Scabbers inifrån sängkläderna och stuvade ner honom i pyjamasfickan.

Men Hermione hörde inte på. Hon släppte ner Krumben på Seamus tomma säng och stirrade med gapande mun på Åskviggen.

”Å, Harry! Vem har gett dig den där?”

”Ingen aning”, sade Harry. ”Det var inget kort med.”

Till hans stora förvåning verkade Hermione varken entusiastisk eller förbryllad då hon hörde det. Hon blev tvärtemot lång i ansiktet och bet sig i läppen.

”Vad är det med dig nu då?” frågade Ron.

”Jag vet inte”, sade Hermione dröjande, ”men visst är det lite konstigt? Jag menar, det där ska ju vara en väldigt bra kvast, inte sant?”

Ron suckade uppgivet.

”Det är den bästa kvasten som finns, Hermione”, sade han.

”Så den måste ha varit väldigt dyr ...”

”Den kostar säkert mer än alla Slytherins kvastar tillsammans”, sade Ron förnöjt.

”Men ... vem skulle ge Harry en så dyr present utan att ens tala om vem den var från?” fortsatte Hermione.

”Vem bryr sig om det?” sade Ron otåligt. ”Du, Harry, kan jag få ta mig en tur på den? Får jag det?”

”Jag tycker inte att nån ska ta sig en tur på den där kvasten riktigt än!” sade Hermione gällt.

Harry och Ron såg på henne.

”Vad tycker du att Harry ska göra med den ... sopa golvet kanske?” sade Ron.

Men innan Hermione hann svara tog Krumben ett språng från Seamus säng, rakt upp mot Rons bröst.

”FÅ UT HONOM HÄRIFRÅN!” vrålade Ron då Krumbens klor rev upp hans pyjamas och Scabbers vilt försökte fly över axeln på honom.

Ron grep Scabbers i svansen och riktade en felbedömd spark mot Krumben. Sparken träffade i stället kofferten vid fotänden av Harrys säng och välte omkull den på Rons fot, vilket fick honom att hoppa runt på ett ben, tjutande av smärta.

Krumben sköt plötsligt rygg. En gäll, metallisk vissling fyllde rummet. Fick-snokoskopet hade ramlat ur morbror Vernons gamla strumpor och virvlade omkring på golvet medan det lyste och blinkade.

”Jag hade alldeles glömt bort det där!” sade Harry och böjde sig ner efter snokoskopet. ”Jag har aldrig på mig de där strumporna om jag kan slippa ...”

Snokoskopet snurrade och visslade i handflatan på honom. Krumben fräste och spottade åt det.

”Det är bäst att du ser till att få ut den där katten härifrån, Hermione”, sade Ron ursinnigt. Han satt på Harrys säng och strök sin ömma tå. ”Kan du inte få tyst på det där?” fortsatte han vänd mot Harry medan Hermione stegade ut ur rummet med Krumben i famnen; katten hade fortfarande sina gula ögon fästa på Ron med en elak blick.

Harry stoppade tillbaka snokoskopet i strumporna och slängde ner alltihop i kofferten igen. Nu hördes bara Rons kvävda stönanden av smärta och ilska. Scabbers låg hoprullad i Rons händer. Det var ett tag sedan Harry hade sett honom utanför Rons ficka och han blev obehagligt överraskad över att se den en gång så tjocka råttan helt avmagrad och eländig. Stycken av pälsen verkade också ha fallit av.

”Han ser inte ut att må särskilt bra, va?” sade Harry.

”Det beror på stress!” sade Ron. ”Han skulle må finfint om den där dumma kattuslingen lämnade honom i fred!”

Men Harry kom ihåg att kvinnan i Det magiska menageriet hade sagt att råttor bara lever i tre år. Såvida inte Scabbers hade dolda krafter som han aldrig hade avslöjat, fanns det nog inget tvivel om att han gick mot slutet av sitt liv. Och trots att Ron ofta klagade över att Scabbers var både tråkig och oduglig, var Harry säker på att Ron skulle bli väldigt olycklig om hans råtta dog.

Den rätta julstämningen ville verkligen inte infinna sig i Gryffindors uppehållsrum den förmiddagen. Hermione hade stängt in Krumben i sin sovsal, men var ursinnig på Ron för att han hade försökt sparka honom. Ron kokade fortfarande av ilska över Krumbens nya attack mot Scabbers. Harry gav upp försöket att få dem att prata med varandra och ägnade sig i stället åt att undersöka Åskviggen närmare; han hade tagit med sig den ner till uppehållsrummet. Av någon anledning verkade även det irritera Hermione. Hon sade ingenting, men hon fortsatte att titta dystert på kvasten som om den också hade kritiserat hennes katt.

Vid lunchtiden gick de ner till stora salen och upptäckte att elevhemsborden hade flyttats tillbaka mot väggarna och att ett ensamt bord, dukat för tolv, stod mitt i rummet. Professorerna Dumbledore, McGonagall, Snape, Sprout och Flitwick var där tillsammans med Filch, vaktmästaren, som hade tagit av sig sin vanliga bruna rock och var iförd en mycket gammal och tämligen maläten jackett. Det var bara tre andra elever där: två ytterst nervösa förstaårselever och en femteårselev från Slytherin med surmulen uppsyn.

”God jul!” sade Dumbledore då Harry, Ron och Hermione närmade sig bordet. ”Eftersom vi är så få kvar här verkade det dumt att använda elevhemsborden. Sätt er, sätt er för all del!”

Harry, Ron och Hermione slog sig ner bredvid varandra i änden av bordet.

”Smällkarameller!” sade Dumbledore ivrigt och räckte fram ena änden av en stor silverkaramell mot Snape som motvilligt tog emot den och drog. Med ett brak som från ett kanonskott flög smällkaramellen itu och avslöjade en stor, spetsig häxhatt med en uppstoppad gam överst.

Harry, som hade boggarten i färskt minne, fångade Rons blick och de log båda ett brett leende. Snape knep ihop munnen med smalnande läppar och sköt över hatten mot Dumbledore, som omedelbart bytte ut sin trollkarlshatt mot den.

”Hugg in på maten nu!” uppmanade han och log strålande mot alla runt bordet.

Medan Harry lade för sig av den stekta potatisen öppnades dörrarna till stora salen igen. Det var professor Trelawney som kom inglidande mot dem som på hjul. Dagen till ära hade hon iklätt sig en grön klädnad med paljetter som mer än någonsin fick henne att likna en glittrande, jättestor trollslända.

”Sibylla, det var då en glad överraskning!” sade Dumbledore och reste sig.

”Jag satt och tittade i min kristallkula, rektorn”, sade professor Trelawney med sin mest beslöjade och drömmande stämma, ”och till min förvåning såg jag mig själv lämna min ensliga lunch och sluta mig till er här nere. Vem är jag att säga nej till vad ödet dikterar? Jag hastade genast ut från mitt torn och ber er förlåta min sena ankomst ...”

”Visst, visst”, sade Dumbledore med glittrande ögon. ”Låt mig få dra fram en stol åt dig.”

Och det kan man verkligen säga att han gjorde, för han drog fram en stol rakt ur luften med sin stav. Den snurrade runt ett par gånger innan den med en duns föll ner mellan professorerna Snape och McGonagall. Professor Trelawney satte sig emellertid inte ner; hennes enorma ögon hade vandrat runt bordet och plötsligt utstötte hon ett dämpat skrik.

”Jag vågar inte, rektorn! Om jag slår mig ner tillsammans med er blir vi tretton vid bordet! Ingenting kan föra mer otur med sig! Glöm aldrig att när tretton personer äter vid samma bord blir den förste som reser sig också den förste som dör!”

”Vi tar risken, Sibylla”, sade professor McGonagall otåligt. ”Var snäll och sätt dig nu, kalkonen håller på att bli alldeles kall.”

Professor Trelawney tvekade, men sjönk sedan försiktigt ner i den tomma stolen med slutna ögon och hårt hopbiten mun, som om hon väntade sig att bordet skulle träffas av en blixt i samma sekund. Professor McGonagall stack ner en stor sked i närmaste terrin.

”Lite komage, Sibylla?”

Professor Trelawney ignorerade henne. Hon hade slagit upp ögonen igen och såg sig omkring ännu en gång innan hon sade:

”Men var är vår käre professor Lupin?”

”Jag är rädd för att den stackars mannen är sjuk igen”, sade Dumbledore och gjorde ett tecken att alla skulle ta för sig av maten. ”Högst oturligt att det skulle inträffa på juldagen.”

”Men det visste du väl redan, Sibylla?” sade professor McGonagall med höjda ögonbryn.

Professor Trelawney gav henne en iskall blick.

”Naturligtvis visste jag det, Minerva”, sade hon lågmält. ”Men man vill inte alltid skylta med att man är allvetande. Jag låtsas ofta som om jag inte är i besittning av ett inre öga, för att slippa göra andra nervösa.”

”Det förklarar ju en hel del”, sade professor McGonagall syrligt.

Professor Trelawneys röst blev plötsligt betydligt mindre beslöjad.

”Om du absolut vill veta det, Minerva, så har jag sett att stackars professor Lupin inte kommer att vara bland oss särskilt länge till. Han tycks själv vara medveten om att hans tid är kort. Han rent av flydde då jag erbjöd mig att läsa i kristallkulan för hans räkning ...”

”Det kan jag mycket väl föreställa mig”, sade professor McGonagall torrt.

”Jag tvivlar på att professor Lupin är i överhängande fara”, sade Dumbledore i munter ton men med lätt höjd röst, vilket satte stopp för professor McGonagalls och professor Trelawneys samtal. ”Severus, visst har du framställt en ny omgång elixir åt honom?”

”Ja, rektorn”, sade Snape.

”Bra”, sade Dumbledore. ”Då kommer han snart att vara i högform igen. Derek, har du smakat några av de här kryddade prinskorvarna? De är utsökt goda.”

Pojken ur första årskursen blev blossande röd i ansiktet då han tilltalades direkt av Dumbledore och tog emot korvfatet med darrande händer.

Professor Trelawney uppförde sig nästan helt normalt, ända tills själva slutet av julmiddagen, två timmar senare. När Ron och Harry, proppmätta och fortfarande iförda sina smällkaramellhattar, reste sig först av alla från bordet, utstötte hon ett högt skrik.

”Kära vänner! Vem av er reste sig först upp från stolen? Vem?”

”Jag vet inte”, sade Ron och såg osäkert på Harry.

”Jag tvivlar på att det gör nån större skillnad”, sade professor McGonagall kyligt, ”såvida det inte står en galen yxmördare utanför dörren och väntar på att slakta den förste som träder ut i entréhallen.”

Till och med Ron skrattade. Professor Trelawney såg högst förolämpad ut.

”Kommer du med?” frågade Harry Hermione.

”Nej”, mumlade Hermione. ”Jag vill prata lite med professor McGonagall.”

”Hon vill nog försöka anmäla sig till ännu fler ämnen”, gäspade Ron medan de styrde stegen mot entréhallen, där inte en enda galen yxmördare syntes till.

När de kom fram till porträtthålet fann de sir Cadogan i färd med att äta julmiddag tillsammans med ett par munkar, flera gamla rektorer på Hogwarts och sin tjocka ponny. Han sköt upp visiret och svingade sitt vinkrus mot dem som hälsning.

”God... hick ... jul! Lösenord?”

”Eländiga ynkrygg”, sade Ron.

”TACK, DETSAMMA, MIN HERRE!” vrålade sir Cadogan då målningen svängde åt sidan och släppte igenom dem.

Harry gick raka vägen upp till sovsalen, hämtade sin Åskvigg och kvastputslådan som Hermione hade gett honom på födelsedagen, och tog med dem tillbaka ner till uppehållsrummet för att se om det fanns någonting att göra åt den nya kvasten. Men det fanns inga böjda kvistar han kunde klippa av, och skaftet var redan så skinande blankt att det verkade meningslöst att putsa det. I stället satt han och Ron bara där och beundrade kvasten ur alla vinklar, tills porträtthålet öppnades och Hermione kom in, åtföljd av professor McGonagall.

Trots att professor McGonagall var föreståndare för Gryffindors elevhem hade Harry bara sett henne i Gryffindors uppehållsrum en gång tidigare, och då hade hon kommit för att göra ett mycket allvarligt tillkännagivande. Han och Ron stirrade på henne, båda med händerna på Åskviggen. Hermione gick runt dem, satte sig ner, tog upp boken som låg närmast och gömde ansiktet bakom den.

”Det är alltså den här det är frågan om?” sade professor McGonagall spetsigt och gick fram till spisen för att se närmare på Åskviggen. ”Miss Granger har just informerat mig om att nån har skickat dig en kvast i julklapp, Potter.”

Harry och Ron vände sig om mot Hermione. De kunde se hennes rodnande panna över kanten på boken, som var upp- och nervänd.

”Får jag?” frågade professor McGonagall, men hon väntade inte på svar innan hon drog Åskviggen ur händerna på dem. Hon undersökte den noga från skaftet till kviständarna. ”Hmm. Fanns det inget meddelande alls, Potter? Inget kort? Ingen information av nåt slag?”

”Nej”, sade Harry uttryckslöst.

”Jag förstår ...”, sade professor McGonagall. ”Ja, då är jag rädd för att jag måste ta hand om den här, Potter.”

”V-va?” sade Harry och reste sig häftigt. ”Varför det?”

”Den kan ha utsatts för olycksbringande besvärjelser”, sade professor McGonagall. ”Jag är förstås ingen expert, men jag är säker på att madam Hooch och professor Flitwick kommer att plocka isär den bit för bit ...”

”Plocka isär den bit för bit?” upprepade Ron, som om professor McGonagall var galen.

”Det borde inte ta mer än ett par veckor”, sade hon. ”Du får tillbaka den om vi är säkra på att den inte för olycka med sig.”

”Det är inget fel på den!” sade Harry med lätt darrande röst. ”På hedersord, professorn ...”

”Det kan du inte veta, Potter”, sade professor McGonagall vänligt, ”inte förrän du har flugit på den i alla fall, och det kommer tyvärr inte på fråga förrän vi är säkra på att ingen har fifflat med den. Jag ska hålla dig underrättad.”

Professor McGonagall vände på klacken och bar med sig Åskviggen ut genom porträtthålet, som slöt sig bakom henne. Harry stod och stirrade efter henne med en burk putskräm fortfarande hårt i handen. Men Ron vände sig rasande mot Hermione.

”VARFÖR SPRANG DU OCH SKVALLRADE FÖR MCGONAGALL?”

Hermione slängde ifrån sig boken. Hon var fortfarande röd i ansiktet, men reste sig upp och såg Ron trotsigt i ögonen.

”Därför att jag trodde ... och professor McGonagall tror samma sak ... att det förmodligen var Sirius Black som skickade den där kvasten till Harry!”





12. Patronusbesvärjelsen


Harry visste att Hermione hade menat väl, men det hindrade honom inte från att vara arg på henne. Under några korta timmar hade han varit ägare till världens bästa kvast och på grund av hennes inblandning visste han nu inte om han någonsin skulle få se den igen. Han var övertygad om att det inte var något fel på Åskviggen, men i vilket skick skulle den befinna sig när den väl hade varit utsatt för alla möjliga test och motbesvärjelser?

Ron var också rasande på Hermione. Att plocka isär en splitter ny Åskvigg var enligt hans mening ingenting mindre än brottslig skadegörelse. Hermione, som var orubbligt övertygad om att hon hade handlat riktigt, började undvika uppehållsrummet. Harry och Ron antog att hon hade tagit sin tillflykt till biblioteket, men de försökte inte övertala henne att komma tillbaka. På det hela taget kände de sig lättade när resten av skolans elever återvände strax efter nyår och Gryffindortornet åter fylldes med folk som stimmade och väsnades.

Wood sökte upp Harry kvällen innan terminen började.

”Har du haft en trevlig jul?” frågade han, men han väntade inte på svar utan slog sig ner, sänkte rösten och sade: ”Jag har tänkt över saker och ting under julen, Harry. Efter den sista matchen, du vet. Om nu dementorerna kommer tågande till nästa match ... jag menar ... vi kan inte ha det så att du ... alltså ...”

Wood tystnade och såg förlägen ut.

”Jag arbetar med problemet”, sade Harry hastigt. ”Professor Lupin lovade att han ska lära mig att avvärja dementorerna. Vi ska börja den här veckan. Han sa att han skulle ha tid efter jul.”

”Å”, sade Wood och lyste upp. ”Ja, i så fall ... jag vill faktiskt inte mista dig som sökare i laget, Harry. Har du beställt nån ny kvast än?”

”Nej”, sade Harry.

”Vad säger du! Då är det bäst att du sätter i gång. Du kan ju inte rida på den där gamla Kometen mot Ravenclaw!”

”Han har fått en Åskvigg i julklapp”, sade Ron.

”En Åskvigg? Nej, det kan inte vara sant! Menar du allvar? En ... en äkta Åskvigg?”

”Hetsa inte upp dig, Oliver”, sade Harry dystert. ”Jag har den inte längre. Den blev konfiskerad.” Och han förklarade allt om hur Åskviggen hade tagits i beslag för att man ville undersöka om den blivit utsatt för några olycksbesvärjelser.

”Olycksbesvärjelser? Varför skulle nån ha kastat såna besvärjelser över den?”

”Sirius Black”, sade Harry nedslaget. ”Det verkar som om han är ute efter mig. Så McGonagall tror att han kan ha skickat mig kvasten.”

Utan att ta någon större notis om upplysningen att en beryktad mördare var ute efter hans sökare, sade Wood:

”Men Black kan inte ha köpt en Åskvigg! Han är på flykt! Hela landet håller utkik efter honom! Hur skulle han bara kunna promenera in på Förstklassiga quidditchtillbehör och köpa en kvast?”

”Det undrar jag också”, sade Harry. ”Men McGonagall vill i alla fall plocka isär den bit för bit ...”

Wood blev blek.

”Jag lovar dig att jag ska tala med henne, Harry”, sade han. ”Jag ska få henne att ta sitt förnuft till fånga ... En Åskvigg ... en äkta Åskvigg i vårt lag. Hon önskar lika mycket som vi att Gryffindor ska vinna. Jag ska få henne att ta reson. En Åskvigg ...”

Lektionerna återupptogs följande dag. Det sista eleverna hade lust med var att tillbringa två timmar utomhus en råkall januarimorgon, men Hagrid hade tänt ett stort bål fyllt med salamandrar för att glädja dem.

De hade en ovanligt trevlig lektion då de samlade torra kvistar och löv för att hålla brasan vid liv, medan de små eldälskande ödlorna kilade uppför och nerför de hopfallande, vitglödgade stockarna. Den första lektionen i spådomskonst på den nya terminen var långt ifrån lika rolig. Professor Trelawney undervisade dem nu i kiromanti, konsten att läsa i handflator, och hon var inte sen att tala om för Harry att han hade den kortaste livslinje hon någonsin hade sett.

Det som Harry såg allra mest fram emot var timmen i försvar mot svartkonster. Efter sitt samtal med Wood ville han få sätta i gång med anti-dementor-undervisningen så snart som möjligt.

”Javisst, ja”, sade Lupin när Harry kom fram i slutet av lektionen och påminde honom om hans löfte. ”Låt mig se nu ... Vad säger du om klockan åtta på torsdag kväll? Klassrummet där ni har undervisning i trollkonsthistoria borde vara tillräckligt stort. Jag måste noga tänka över hur vi ska göra det här, vi kan inte släpa in en verklig dementor i slottet för att öva oss på ...”

”Visst ser han fortfarande sjuk ut?” anmärkte Ron då de gick genom korridoren på väg ner till middagen. ”Vad tror du egentligen det är för fel på honom?”

Det hördes en hög och otålig suck bakom dem. Det var Hermione, som hade suttit på sockeln till en rustning och packat om sin väska som var så full med böcker att den inte gick att stänga.

”Jaha, och vad sitter du och suckar åt oss för?” frågade Ron irriterat.

”Ingenting”, sade Hermione med högdragen röst och hivade upp väskan på axeln igen.

”Jo, det var visst nånting”, sade Ron. ”Jag sa att jag undrade vad det var för fel på Lupin, och du ...”

”Ja, men det är väl självklart, eller hur?” sade Hermione med ett uttryck av outhärdlig överlägsenhet.

”Om du inte vill tala om det för oss, så slipp då”, fräste Ron.

”Fint”, sade Hermione snörpigt och marscherade därifrån.

”Hon vet inte vad det är för fel på honom”, sade Ron och stirrade förbittrat efter henne. ”Hon försöker bara få oss att tala till henne igen.”

Klockan åtta på torsdagskvällen lämnade Harry Gryffindortornet och gav sig i väg till klassrummet för trollkonsthistoria. Det var mörkt och tomt när han kom dit, men han tände lamporna med sin trollstav och hade bara väntat fem minuter då professor Lupin dök upp. Han bar på en stor packlår som han hivade upp på professor Binns kateder.

”Vad är det där?” frågade Harry.

”Det är en ny boggart”, sade professor Lupin och tog av sig manteln. ”Jag har finkammat hela slottet ända sen i tisdags och tursamt nog hittade jag den här som satt och lurade inuti mr Filchs dokumentskåp. Det är det närmaste vi kan komma en äkta dementor. Boggarten kommer att förvandlas till en dementor när han ser dig, så därför kan vi öva oss på honom. Jag kan stuva undan honom på mitt kontor när vi inte använder honom – det finns ett skåp under mitt skrivbord som han kommer att gilla.”

”Okej”, sade Harry och försökte låta som om han inte var det minsta orolig utan enbart glad att Lupin hade hittat en så bra ersättare för en äkta dementor.

”Alltså ...” Professor Lupin hade tagit fram sin egen trollstav och tecknade åt Harry att han också skulle ta fram sin. ”Besvärjelsen som jag tänker försöka lära dig, Harry, är högt avancerad magi – långt utöver standardnivån för trollkarlar. Den kallas för Patronusbesvärjelsen.”

”Hur fungerar den?” frågade Harry nervöst.

”Om den fungerar som den ska”, sade Lupin, ”frammanar den en Patronus, som är ett slags anti-dementor – en beskyddare som utgör en sköld mellan dig och dementorn.”

Harry fick en plötslig vision av hur han kröp ihop bakom en figur i Hagrids storlek som höll en stor klubba i handen. Professor Lupin fortsatte:

”En Patronus är ett slags positiv kraft, en projektion av alla de saker som en dementor lever på – hopp, glädje, livslust – men den kan inte känna förtvivlan, som mänskliga varelser kan, och därför kan inte heller en dementor göra den nån skada. Men jag måste varna dig för att den här besvärjelsen kan vara mer än du klarar av, Harry. Många högt meriterade trollkarlar har problem med den.”

”Hur ser en Patronus ut?” frågade Harry nyfiket.

”Varje Patronus är unik och anpassar sig efter den trollkarl som frammanar den.”

”Och hur frammanar man den?”

”Med en besvärjelseformel som bara verkar om man koncentrerar sig djupt på ett enda, mycket lyckligt minne.”

Harry sökte i tankarna efter ett lyckligt minne. Det fanns då ingenting att hämta från hans tid hos familjen Dursley, det var ett som var säkert. Till sist bestämde han sig för det ögonblick då han för första gången hade flugit på en kvast.

”Jag har det”, sade han och försökte så exakt som möjligt erinra sig den underbara, svävande förnimmelsen i magen.

”Så här lyder besvärjelseformeln ...” Lupin harklade sig: ”Expecto patronum!”

”Expecto patronum”, upprepade Harry halvhögt. ”Expecto patronum.”

”Koncentrerar du dig hårt på ditt lyckliga minne?”

”O ... javisst ...”, sade Harry och tvingade hastigt tillbaka tankarna till sin första flygtur på kvasten. ”Expecto patrono... nej, patronum ... förlåt ... Expecto patronum, expecto patronum ...”

Någonting susade plötsligt ut från spetsen på hans trollstav; det såg ut som en liten rökstrimma av silverfärgad gas.

”Såg professorn?” sade Harry upphetsat. ”Det hände nånting!”

”Mycket bra”, sade Lupin och log. ”Ja, då kanske du är beredd att pröva besvärjelsen på en dementor, eller vad säger du?”

”Ja”, sade Harry och tog ett hårt grepp om trollstaven medan han rörde sig mot mitten av det tomma klassrummet.

Han försökte koncentrera tankarna på minnet av sin flygtur, men någonting annat kom hela tiden emellan. Vilken sekund som helst nu skulle han kanske få höra sin mamma igen, men han fick inte tänka på det, för då skulle han ju höra henne igen, och det ville han inte ... Eller ville han det?

Lupin grep tag i locket till packlåren och drog av det.

En dementor steg långsamt upp ur lådan, med sitt huvklädda ansikte vänt mot Harry. En glänsande, fjällig hand höll tag i kanten på manteln. Lamporna runt om i klassrummet blinkade till och slocknade. Dementorn klev ut ur låren och började långsamt glida fram mot Harry medan den drog ett djupt, rosslande andetag. En våg av isande köld sköljde över honom ...

”EXPECTO PATRONUM!” skrek Harry. ”EXPECTO PATRONUM! EXPECTO ...”

Men klassrummet och dementorn höll på att upplösas ... Harry föll på nytt genom tjock vit dimma, och hans mammas röst ekade högre än någonsin inuti hans huvud ...

”Inte Harry! Inte Harry! Skona honom ... Jag gör vad som helst ...”

”Flytta på dig ... Undan med dig, flicka!”

”Harry!”

Harry återvände till verkligheten med ett ryck. Han låg platt på rygg nere på golvet. Klassrumslamporna var tända igen. Han behövde inte fråga vad som hade hänt.

”Förlåt”, mumlade han och satte sig upp. Han kände hur kallsvetten droppade ner under glasögonen.

”Har du vaknat till liv?” frågade Lupin.

”Ja ...” Harry drog sig upp med stöd av en skolbänk och lutade sig mot den.

”Här.” Lupin räckte honom en chokladgroda. ”Ät den här innan vi försöker igen. Jag väntade mig inte att du skulle klara det första gången. I själva verket hade jag blivit förvånad om du hade gjort det.”

”Det blir värre och värre”, mumlade Harry och bet av huvudet på grodan. ”Jag kunde höra henne ännu högre den här gången ... och honom ... Voldemort ...”

Lupin såg blekare ut än vanligt.

”Harry, om du inte vill fortsätta, förstår jag det mer än väl ...”

”Jo, det vill jag!” sade Harry häftigt och proppade in resten av chokladgrodan i munnen. ”Jag måste! Tänk om dementorerna dyker upp på vår match mot Ravenclaw! Jag kan inte tillåta mig att ramla av igen! Om vi förlorar den här matchen har vi förlorat quidditchpokalen!”

”Som du vill då”, sade Lupin. ”Du kanske hellre ska välja ett annat minne, ett mycket lyckligt minne, som du kan koncentrera dig på. Det du tänkte på var tydligen inte tillräckligt starkt ...”

Harry funderade skarpt och kom fram till att hans glädjekänsla när Gryffindor hade vunnit elevhemstävlingen året innan definitivt kunde betraktas som ett mycket lyckligt minne. Han grep hårt om trollstaven igen och gick och ställde sig på sin plats mitt i klassrummet.

”Klar?” frågade Lupin och tog tag i locket på lådan.

”Klar”, sade Harry och ansträngde sig hårt för att fylla huvudet med lyckliga tankar om Gryffindors seger och undvika mörka tankar på vad som skulle hända när lådan öppnades.

”Sätt i gång”, sade Lupin och drog av locket.

Rummet blev återigen iskallt och mörkt. Dementorn gled framåt och drog sina rosslande andetag; en ruttnande hand sträcktes ut mot Harry ...

”EXPECTO PATRONUM!” vrålade Harry. ”EXPECTO PATRONUM! EXPECTO PAT...”

Vit dimma omtöcknade honom och förlamade hans sinnen. Stora, otydliga skepnader rörde sig runt honom. Sedan ljöd en röst som han inte hade hört förut, en mans röst, som skrek högt i panik ...

”Lily, ta med dig Harry och ge dig i väg! Det är Han! Ge dig i väg! Spring! Jag försöker hålla honom tillbaka ...”

Därefter ljuden från någon som snubblade ut ur ett rum ... En dörr som for upp ... Ett elakt, gällt skratt ...

”Harry! Harry ... vakna ...”

Lupin daskade Harry hårt på kinderna. Den här gången dröjde det en hel minut innan Harry fattade varför han låg på ett dammigt klassrumsgolv.

”Jag hörde min pappa”, mumlade Harry. ”Det är första gången jag nånsin hört hans röst ... Han försökte ta upp striden mot Voldemort på egen hand, för att ge mamma tid att komma undan ...”

Harry märkte plötsligt att tårarna rann nerför kinderna på honom och blandade sig med svetten. Han böjde ner huvudet så djupt han kunde och torkade av dem på klädnaden medan han låtsades knyta skosnöret så att Lupin inte skulle se.

”Hörde du James?” sade Lupin med en konstig ton i rösten.

”Jaa ...” Harry, som nu hade torkat sig i ögonen, tittade upp. ”Hur så? Kände professorn min pappa?”

”Ja, jag ... jag gjorde faktiskt det”, sade Lupin. ”Vi var kamrater på Hogwarts. Vet du vad, Harry, vi kanske skulle sluta för i kväll. Den här besvärjelsen är löjligt svår att utföra ... Jag borde inte ha utsatt dig för det här ...”

”Nej!” sade Harry. Han reste sig igen. ”Jag vill försöka en gång till! Jag tänker inte på tillräckligt lyckliga minnen, det är det som är felet ... Vänta lite ...”

Han rannsakade sin hjärna. Ett riktigt, riktigt lyckligt minne ... ett som han kunde förvandla till en bra, stark Patronus ...

Det ögonblick då det gick upp för honom att han var en trollkarl och att han skulle få lämna familjen Dursley för att börja på Hogwarts! Om inte det var ett lyckligt minne, så visste han inte vad som var det ... Medan han koncentrerade sig intensivt på hur han hade känt sig när han förstod att han skulle få lämna Privet Drive kom Harry på benen och vände sig ännu en gång mot packlåren.

”Är du beredd?” sade Lupin, som såg ut som om han gjorde det här mot bättre vetande. ”Koncentrerar du dig hårt? Sätt i gång då ... Nu!”

Han drog av locket på låren för tredje gången, och dementorn hävde sig upp ur den. Rummet blev kallt och mörkt ...

”EXPECTO PATRONUM!” vrålade Harry. ” EXPECTO PATRONUM! EXPECTO PATRONUM!”

Skrikandet inuti Harrys huvud började igen – men den här gången lät det som om det kom från en felaktigt inställd radio. Det lät svagare och sedan högre och så svagare igen. Han kunde fortfarande se dementorn ... nu hejdade den sig ... och sedan sköt en jättestor, silverfärgad skugga ut ur spetsen på Harrys trollstav och stannade svävande upp i luften mellan honom och dementorn. Harrys ben kändes som gelé, men han stod fortfarande på fötterna ... fastän hur länge till, det visste han inte ...

”RIDDIKULUS!” vrålade Lupin och hoppade fram.

Det hördes en hög smäll, och Harrys skuggliknande Patronus försvann tillsammans med dementorn. Med darrande ben sjönk han ner på en stol, lika utmattad som om han just hade sprungit en mil. Genom halvslutna ögon såg han hur professor Lupin med sin trollstav tvingade boggarten tillbaka ner i packlåren. Den hade förvandlats till ett silverlysande klot igen.

”Utmärkt!” sade Lupin och gick bort till Harry. ”Utmärkt, Harry! Det där var en god början!”

”Kan vi inte pröva en gång till? Bara en gång till?”

”Inte nu”, sade Lupin bestämt. ”Du har fått nog för i kväll. Var så god ...”

Han räckte Harry en stor kaka av Godisbaronens bästa choklad.

”Ät upp alltihop, annars får jag madam Pomfrey efter mig. Ska vi säga samma tid nästa vecka?”

”Okej”, sade Harry. Han tog en tugga av chokladen och såg på medan Lupin släckte lamporna som hade tänts igen när dementorn försvann. Han hade just slagits av en tanke.

”Professor Lupin?” sade han. ”Om ni kände min pappa, måste ni också ha känt Sirius Black!”

Lupin vände sig hastigt om mot Harry.

”Varför tror du det?” frågade han skarpt.

”Inte för nåt särskilt. Jag visste bara att de båda också var vänner här på Hogwarts.”

Lupin såg lugnare ut.

”Ja, jag kände honom”, sade han kort. ”Eller trodde att jag gjorde det. Kila i väg nu, Harry, det håller på att bli sent.”

Harry lämnade klassrummet och gick genom korridoren, vände runt ett hörn och tog en omväg bakom en rustning där han sjönk ner på sockeln och åt upp resten av chokladen, medan han önskade att han inte hade nämnt Black eftersom Lupin tydligen inte var road av ämnet. Sedan började han tänka på sin mamma och pappa ...

Han kände sig uttröttad och underligt tom, trots att han var fullproppad med choklad. Även om det var hemskt att höra sina föräldrars sista ögonblick återuppspelade inne i huvudet, var det de enda gånger Harry hade hört deras röster sedan han var ett spädbarn. Men han skulle aldrig kunna framskapa en riktig Patronus om han till hälften önskade höra sina föräldrar igen ...

”De är döda”, sade han strängt till sig själv. ”De är döda, och inga ekon av dem kan föra dem tillbaka. Om du vill ha den där quidditchpokalen, är det bäst att du tar dig samman.”

Han reste sig, proppade in den sista chokladbiten i munnen och begav sig tillbaka till Gryffindortornet.

Ravenclaw spelade mot Slytherin en vecka in på den nya terminen. Slytherin vann en knapp seger.

Enligt Wood var det goda nyheter för Gryffindor, som skulle stå som nummer två till finalen om också de slog Ravenclaw. Därför ökade han antalet träningspass till fem i veckan. Det innebar för Harrys del att han bara hade en enda kväll i veckan att göra alla sina läxor på, eftersom han också hade Lupins anti-dementor-lektioner, som bara de var mer ansträngande än sex quidditchträningar tillsammans.

Men trots det visade Harry inte på långt när samma stresssymptom som Hermione, vars enorma arbetsbörda till sist började slita ordentligt på henne. Varenda kväll utan undantag kunde man se Hermione sitta i ett hörn av uppehållsrummet med böcker utspridda över flera bord, tillsammans med talmagitabeller, runlexikon, diagram över mugglare som lyfte tunga föremål och högar av pärmar med utförliga anteckningar. Hon pratade knappt med någon och fräste när hon blev avbruten.

”Hur bär hon sig åt?” mumlade Ron till Harry en kväll då Harry satt och skrev det sista på en svår uppsats om osynliga gifter som Snape hade gett dem i uppgift.

Harry tittade upp. Hermione var knappt synlig bakom ett vacklande boktorn.

”Med vad då?”

”Med att hinna till alla sina lektioner!” sade Ron. ”Jag hörde henne prata med professor Vektor, talmagihäxan, i morse. De höll på att diskutera gårdagens lektion, men Hermione kan inte ha varit på hennes timme, för hon var tillsammans med oss på lektionen i skötsel av magiska djur! Och Ernie Macmillan talade om för mig att hon aldrig har missat en enda mugglarstudietimme, men hälften av dem ligger på samma tid som timmarna i spådomskonst, och hon har aldrig varit frånvarande från nån av dem heller!”

Harry hade inte tid att djuploda mysteriet med Hermiones omöjliga schema just för ögonblicket. Han måste skriva färdig uppsatsen för Snape. Men två sekunder senare blev han på nytt avbruten, den här gången av Wood.

”Dåliga nyheter, Harry. Jag har just varit och pratat med professor McGonagall om din Åskvigg. Hon ... öh ... blev lite irriterad på mig. Sa till mig att jag inte förstod vad som var viktigast. Hon verkade tro att quidditchpokalen betyder mer för mig än ditt liv. Bara för att jag sa att jag struntade i om kvasten kastade av dig så länge du fångade kvicken först.” Wood skakade misstroget på huvudet. ”Ärligt talat, som hon skrek åt mig och gick på ... man skulle kunna tro att jag hade sagt nånting förfärligt. Sen frågade jag henne hur länge hon tänkte behålla den ...” Han förvred ansiktet och härmade professor McGonagalls stränga röst: ”’Så länge det är nödvändigt, Wood.’ Jag tror det är dags för dig att beställa en ny kvast, Harry. Det finns en beställningskupong längst bak i Välj rätt kvast, boken jag lånade dig ... Du kunde ju skaffa dig en Nimbus Tvåtusenett, en sån som Malfoy har.”

”Jag tänker inte köpa nånting som Malfoy gillar”, sade Harry med eftertryck.

Januari övergick omärkligt i februari utan någon förändring i det bittert kalla vädret. Matchen mot Ravenclaw närmade sig allt mer, men Harry hade fortfarande inte beställt någon ny kvast. Efter varenda lektion i förvandlingskonst frågade han nu professor McGonagall efter nyheter om Åskviggen. Ron stod hoppfullt vid hans sida, medan Hermione däremot rusade förbi med bortvänt ansikte.

”Nej, Potter, du kan inte få tillbaka den än”, sade professor McGonagall tolfte gången han var på väg att fråga, innan han ens hunnit öppna munnen. ”Vi har kontrollerat den för de flesta vanliga förbannelserna, men professor Flitwick tror att kvasten kan ha utsatts för en omkringslungningsförtrollning. Jag ska tala om det för dig när vi väl är färdiga med undersökningen. Och vill du nu vara så snäll och sluta tjata på mig.”

Till råga på allt gick Harrys anti-dementor-lektioner inte alls så bra som han hade hoppats. Åtskilliga undervisningstimmar efter den första förmådde han fortfarande bara frammana en otydlig, silverfärgad skugga varje gång boggart-dementorn närmade sig honom, men hans Patronus var för svag för att driva bort dementorn. Det enda den gjorde var att hänga där som ett svävande, halvt genomskinligt moln och tömma Harry på energi medan han kämpade för att hålla kvar den. Harry var arg på sig själv och skuldmedveten över sin hemliga önskan att höra föräldrarnas röster igen.

”Du förväntar dig för mycket av dig själv”, sade professor Lupin strängt under fjärde veckan av deras övningar. ”För en trettonårig trollkarl är till och med en otydlig Patronus en stor prestation. Du svimmar ju inte längre, eller hur?”

”Jag trodde att en Patronus skulle ... meja ner dementorerna eller nåt sånt”, sade Harry modfällt. ”Få dem att försvinna ...”

”En äkta, fullkomlig Patronus kan göra det”, sade Lupin. ”Men du har nått mycket långt på kort tid. Om dementorerna dyker upp vid din nästa quidditchmatch, kan du hålla stånd mot dem tillräckligt länge för att hinna flyga ner på marken igen.”

”Ni sa att det är svårare om det är massor av dem”, sade Harry allvarligt.

”Jag har fullt förtroende för att du ska klara det”, sade Lupin och log. ”Här ska du få. Du förtjänar nåt att dricka. Jag har tagit med nånting från Tre kvastar som du säkert inte har smakat förut ...”

Han drog fram två flaskor ur portföljen.

”Honungsöl!” sade Harry utan att tänka sig för. ”Ja, det gillar jag verkligen!”

Lupin höjde på ena ögonbrynet.

”O, javisst ... Ron och Hermione tog med sig en flaska hem till mig från Hogsmeade”, ljög Harry kvickt.

”Jaså, på det viset”, sade Lupin fastän han fortfarande såg lätt misstrogen ut. ”Nå, låt oss skåla för en Gryffindorseger över Ravenclaw! Fast som lärare bör jag förstås inte vara partisk,” tilllade han hastigt.

De drack sitt honungsöl under tystnad, tills Harry ställde en fråga om en sak som han hade undrat över en tid.

”Hur ser en dementor ut under huvan?”

Professor Lupin sänkte tankfullt sin flaska.

”Hmmm ... ja, de enda personer som verkligen vet är inte i stånd att berätta om det. Du förstår, en dementor låter bara huvan falla när den vill använda sitt sista och förfärligaste vapen.”

”Och vad är det för nåt?”

”Det kallas dementorskyssen”, sade Lupin med ett lätt förvridet leende. ”Det är vad dementorerna gör med dem som de vill förinta helt och hållet. Jag antar att det måste finnas nåt slags mun under huvan, eftersom de biter sig fast vid offrets mun och ... och suger ut själen.”

Harry sprutade ofrivilligt ut en klunk honungsöl.

”Vad ... dödar de ...?”

”Nej, nej”, sade Lupin. ”Mycket värre än så. Man kan ju existera utan själ, så länge som hjärnan och hjärtat fortfarande fungerar. Men man har inte längre nån uppfattning om sitt eget jag, inget minne, inga känslor ... ingenting. Det finns inget hopp om bättring. Man bara ... existerar, som ett tomt skal. Och själen är borta för alltid ... förlorad.” Lupin drack lite mer honungsöl och fortsatte sedan: ”Det är det öde som väntar Sirius Black. Det stod i The Daily Prophet i morse. Ministeriet har gett dementorerna tilllåtelse att utdela kyssen om de hittar honom.”

Harry satt som lamslagen ett ögonblick vid tanken på att någon kunde få själen utsugen genom munnen. Men sedan tänkte han på Black.

”Han förtjänar det”, sade han häftigt.

”Tycker du det?” sa Lupin lätt. ”Tycker du verkligen att nån förtjänar det?”

”Ja”, sade Harry trotsigt. ”För ... för en del saker ...”

Han hade gärna velat berätta för Lupin om samtalet han hade råkat höra på Tre kvastar, om hur Black hade förrått hans mamma och pappa. Men det skulle innebära att han måste avslöja sin egen olovliga utflykt till Hogsmeade, och han förstod att Lupin inte skulle bli särskilt imponerad av det. Han drack upp resten av sitt honungsöl, tackade Lupin och lämnade klassrummet.

Harry önskade nästan att han inte hade frågat vad som fanns under dementorns huva. Svaret hade varit förfärande, och han var så försjunken i obehagliga tankar på hur det skulle kännas att få sin själ utsugen ur kroppen att han gick rakt på professor McGonagall halvvägs uppför trappan.

”Se dig för var du går, Potter!”

”Förlåt, professorn.”

”Jag letade just efter dig i Gryffindors uppehållsrum. Ja, här är den nu. Vi har undersökt den på alla tänkbara sätt och vis, och det verkar inte vara nåt som helst fel på den. Du måste ha en mycket god vän nånstans, Potter ...”

Harry bara gapade. Hon höll fram hans Åskvigg, och den såg lika stilig ut som någonsin.

”Får jag den tillbaka?” sade Harry med svag röst. ”Är det sant?”

”Ja, det är riktigt sant”, sade professor McGonagall, och hon log faktiskt. ”Du behöver säkert vänja dig lite vid den före lördagens match, eller hur? Och Potter ... ansträng dig verkligen att vinna den här gången, är du snäll. Annars är vi ute ur turneringen för åttonde året i rad, som professor Snape var så vänlig att påminna mig om i går kväll ...”

Alldeles mållös bar Harry med sig sin Åskvigg tillbaka upp mot Gryffindortornet. Då han svängde om ett hörn såg han Ron komma rusande, leende från öra till öra.

”Gav hon dig den? Fantastiskt! Du, Harry, kan jag fortfarande få ta en tur på den? I morgon?”

”Javisst, vad du vill”, svarade Harry, som kände sig lättare om hjärtat än han hade gjort på en hel månad. ”Vet du vad, vi borde försonas med Hermione. Hon försökte bara hjälpa ...”

”Ja, kör för det”, sade Ron. ”Hon sitter i uppehållsrummet just nu ... och arbetar som omväxling.”

De vek av in i korridoren till Gryffindortornet och där fick de syn på Neville Longbottom, som stod och bönföll sir Cadogan om att bli insläppt.

”Jag skrev ner dem”, sade Neville med gråten i halsen. ”Men jag måste ha tappat dem nånstans!”

”Och en sån rövarhistoria ska jag tro på!” röt sir Cadogan. Så fick han syn på Harry och Ron. ”God afton, mina stiliga unga drabanter! Kom och slå den här slyngeln i järn, för han försöker tvinga sig in i de inre gemaken!”

”Äsch, håll klaffen”, sade Ron då han och Harry kom fram bredvid Neville.

”Jag har tappat bort lösenorden!” sade Neville förtvivlat. ”Jag fick honom att tala om vilka lösenord han skulle använda den här veckan, för han ändrar dem hela tiden, och nu vet jag inte vad jag har gjort med dem!”

”Sylsyleripryl”, sade Harry till sir Cadogan, som såg ytterst besviken ut och motvilligt lät porträttet svänga åt sidan för att släppa in dem i uppehållsrummet.

Det utbröt ett upphetsat mummel då allas huvuden vändes mot Harry, och i nästa ögonblick var han omringad av elever som kom med förtjusta utrop över hans Åskvigg.

”Var har du fått den ifrån, Harry?”

”Får jag lov att pröva den?”

”Har du flugit på den än, Harry?”

”Ravenclaw har inte en chans, de flyger allesammans på Rensoparsjuor!”

”Kan jag bara få hålla i den, Harry?”

Efter ungefär tio minuter, under vilka Åskviggen gick ur hand i hand och beundrades från varje vinkel, började elevskaran skingras åt olika håll. Den enda som inte hade rusat fram till Harry och Ron var Hermione, och de kunde nu tydligt se henne sitta nerböjd över sitt arbete medan hon omsorgsfullt undvek deras blickar. De gick fram till hennes bord, och då såg hon äntligen upp.

”Jag fick tillbaka den”, sade Harry medan han log mot henne och visade fram Åskviggen.

”Ser du, Hermione? Det var inget fel på den!” sade Ron.

”Men det kunde det ha varit!” sade Hermione. ”Nu vet du åtminstone att den är säker, menar jag.”

”Ja, jag antar det”, sade Harry. ”Det är bäst att jag går upp med den ...”

”Jag kan ta den!” sade Ron ivrigt. ”Jag måste ändå ge Scabbers hans stärkande råttmedicin.”

Han tog Åskviggen och höll den som om den var gjord av glas medan han bar upp den för pojkarnas trappa.

”Får jag sätta mig här?” frågade Harry Hermione.

”Det får du väl”, sade Hermione och flyttade en stor hög pergament från stolen.

Harry såg sig omkring på det överlastade bordet. Där låg en lång talmagi-uppsats där bläcket ännu inte hade torkat, en ännu längre uppsats i ämnet mugglarstudier (”Förklara varför mugglare behöver elektricitet”) och en runöversättning som Hermione just satt och arbetade med.

”Hur orkar du ta dig igenom allt det här egentligen?” frågade Harry henne.

”Å, du vet ... genom att jobba hårt”, sade Hermione.

På nära håll såg Harry att hon såg nästan lika trött ut som Lupin.

”Varför slutar du inte bara med ett par ämnen?” frågade Harry medan han iakttog hur hon rotade igenom bokhögarna efter sitt runlexikon.

”Det kan jag verkligen inte göra!” sade Hermione och såg chockerad ut.

”Talmagi ser ruskigt svårt ut”, sade Harry och lyfte upp ett mycket komplicerat sifferdiagram.

”Å, nej, det är fantastiskt!” sade Hermione ivrigt. ”Det är mitt älsklingsämne! Det är ...”

Men exakt vad som var så fantastiskt med talmagi fick Harry aldrig höra, för i samma ögonblick ekade ett halvkvävt tjut uppifrån pojkarnas sovsal. Det blev alldeles tyst i uppehållsrummet; alla stirrade som lamslagna mot trappuppgången. Det hördes hastiga steg som blev tydligare och tydligare ... och Ron dök fram ur trappan med ett lakan släpande efter sig.

”TITTA!” vrålade han och stegade fram mot Hermiones bord. ”TITTA!” skrek han och skakade lakanet i ansiktet på henne.

”Ron, vad ...?”

”SCABBERS! TITTA! SCABBERS!”

Hermione drog sig bakåt med ett ytterst förvirrat ansiktsuttryck. Harry tittade ner på lakanet som Ron höll i. Det var någonting rött på det. Någonting som var fasansväckande likt ...

”BLOD!” tjöt Ron i den bedövade tystnaden. ”HAN ÄR BORTA! OCH VET DU VAD SOM LÅG PÅ GOLVET?”

”N-nej”, sade Hermione med darrande röst.

Ron slängde ner någonting på Hermiones runöversättning. Hermione och Harry lutade sig fram. Ovanpå de konstiga, spetsiga skrivtecknen låg flera tussar av långa, rödgula katthår.





13. Gryffindor mot Ravenclaw


Det såg ut att vara slutet på Rons och Hermiones vänskap. De var så arga på varandra att Harry hade svårt att förstå hur de någonsin skulle kunna försonas igen.

Ron var ursinnig över att Hermione aldrig hade tagit Krumbens försök att äta upp Scabbers allvarligt nog för att hålla katten under sträng uppsyn. Han var också förbittrad över att hon fortfarande låtsades att Krumben var oskyldig, eftersom hon föreslog att Ron skulle leta efter Scabbers under alla pojkarnas sängar. Hermione å sin sida vidhöll häftigt att Ron inte hade några bevis för att Krumben hade ätit upp Scabbers och sade att de rödgula katthåren kunde ha funnits där sedan jul. Hon menade också att Ron hade tittat snett på hennes katt ända sedan Krumben landade på hans huvud i Det magiska menageriet.

Personligen var Harry övertygad om att Krumben hade ätit upp Scabbers, och när han försökte påpeka för Hermione att alla bevis pekade i den riktningen miste hon tålamodet med honom också.

”Fint, ta du bara Rons parti. Det visste jag att du skulle göra!” sade hon gällt. ”Först med Åskviggen, och nu med Scabbers. Allting är ju mitt fel, eller hur? Låt mig bara vara i fred, Harry, jag har massvis att göra!”

Ron hade verkligen tagit förlusten av sin råtta mycket hårt.

”Kom igen nu, Ron. Du brukade ju alltid säga att Scabbers var så tråkig”, sade Fred uppmuntrande. ”Och han har varit ur gängorna i evigheter, han höll på att tyna bort. Det var säkert bättre för honom att få kola av kvickt. Uppäten i en enda munsbit ... han kände säkert ingenting.”

”Fred!” sade Ginny upprört.

”Han gjorde ju inget annat än att äta och sova, Ron. Det har du själv sagt”, påpekade George.

”Han gjorde oss en tjänst och bet Goyle en gång!” sade Ron sorgset. ”Kommer du ihåg det, Harry?”

”Ja, det är sant”, sade Harry.

”Den finaste stunden i hans liv”, sade Fred, som hade svårt att hålla masken. ”Låt ärret på Goyles finger bli en bestående hyllning till hans minne. Ta och spänn av nu, Ron. Kila i väg till Hogsmeade och köp dig en ny råtta. Vad tjänar det till att klaga och sucka?”

I ett sista desperat försök att uppmuntra Ron övertalade Harry honom att följa med och titta på Gryffindorlagets sista träningspass före Ravenclawmatchen och lovade honom att han skulle få ta sig en tur på Åskviggen efteråt. Det fick Ron att glömma tankarna på Scabbers ett litet tag (”Toppen! Får jag pröva att skjuta mål ett par gånger också när jag flyger den?”), och de gav sig i väg till quidditchplanen.

Madam Hooch, som fortfarande övervakade Gryffindors träning för att hålla ett öga på Harry, var lika imponerad av Åskviggen som alla andra hade varit. Hon tog den i handen innan de började och lät dem höra sitt professionella omdöme.

”Se så fint balanserad den är! Om kvastarna i Nimbus-serien har nåt fel, så är det en lätt assymmetri vid borständen – man finner ofta att de utvecklar en lätt slagsida efter några år. Jag ser att de har moderniserat skaftet också, det är lite smalare än på Rensoparna. Det påminner mig faktiskt om de gamla Silverpilarna – synd att de har slutat tillverka dem. Det var en sån jag lärde mig flyga på, det var verkligen en mycket fin gammal kvast ...”

Hon fortsatte en stund i samma stil tills Wood sade:

”Öh ... madam Hooch? Kan Harry få tillbaka sin Åskvigg? Vi måste ju träna ...”

”Å, javisst ... Varsågod, Potter”, sade madam Hooch. ”Jag sätter mig här borta med Weasley.”

Hon och Ron lämnade idrottsplanen för att sätta sig på läktaren medan Gryffindorlaget samlades runt Wood för att få de sista instruktionerna inför morgondagens match.

”Harry, jag har just fått reda på vem Ravenclawlaget har utsett till sökare. Det är Cho Chang. Hon är fjärdeårselev och hon är ganska bra ... Jag hoppades faktiskt att hon inte skulle vara i matchform, hon har haft en del problem med skador ...” Wood gjorde en grimas av missnöje över att Cho Chang var helt återställd. Sedan sade han: ”Å andra sidan flyger hon på en Komet Tvåsextio, som kommer att se ut som ett skämt bredvid Åskviggen.” Han gav Harrys kvast en blick av varm beundran och sade sedan: ”Okej, då sätter vi i gång allesammans ...”

Och äntligen kunde Harry sitta upp på sin Åskvigg och sparka i väg från marken.

Den var mycket bättre än han hade drömt om. Åskviggen vände vid den lättaste beröring; den verkade snarare lyda hans tankar än hans grepp. Den susade upp över banan med en sådan hastighet att stadion förvandlades till något gröngrått suddigt under honom. Harry svängde runt så tvärt att Alicia Spinnet gav till ett förskräckt skrik. Sedan gjorde han en brant dykning under full kontroll och nuddade med tårna vid gräset på planen innan han steg tio, tolv, femton meter upp i luften igen.

”Harry, jag släpper ut kvicken!” ropade Wood.

Harry vände och jagade efter en dunkare mot målstolparna. Han flög lätt förbi den, såg kvicken komma pilande bakom Wood och på mindre än tio sekunder hade han fångat den hårt i handen.

Laget jublade vilt. Harry släppte i väg kvicken igen, gav den en minuts försprång och susade sedan efter den medan han for in och ut mellan medspelarna. Han fick ögonen på den där den låg och lurade nära Katie Bells knä, flög i en elegant cirkel under henne och fångade den igen.

Det var det bästa träningspass han någonsin hade haft. Laget, som sporrades av att ha Åskviggen på banan, gjorde felfria insatser. Då de landade på marken igen hade Wood inte en enda kritisk kommentar att framföra – för allra första gången, som George Weasley påpekade.

”Jag kan inte se vad som ska kunna stoppa oss i morgon!” sade Wood. ”Såvida inte ... Harry, du har väl klarat av ditt dementorproblem, va?”

”Ja, det har jag”, sade Harry och tänkte på sin svaga Patronus. Han önskade att den vore starkare.

”Dementorerna kommer inte att dyka upp här igen, Oliver. Dumbledore skulle bli galen i så fall”, sade Fred förtröstansfullt.

”Låt oss hoppas att de inte gör det”, sade Wood. ”Hur som helst – bra jobbat, allesammans. Låt oss gå tillbaka till vårt torn ... och lägga oss tidigt i kväll!”

”Jag stannar kvar här ute en stund. Ron vill gärna ta sig en liten tur på Åskviggen”, sade Harry till Wood, och medan resten av laget vandrade i väg till omklädningsrummet, stegade Harry bort mot Ron, som svingade sig över barriären framför läktarplatserna och kom emot honom.

Madam Hooch hade somnat på bänken.

”Här har du”, sade Harry och räckte Ron Åskviggen.

Med ett hänfört ansiktsuttryck hoppade Ron upp på kvasten och susade upp i det tilltagande mörkret medan Harry gick runt kanten av gräsplanen och tittade på honom. Det hade nästan blivit helt mörkt då madam Hooch vaknade med ett ryck och förebrådde Harry och Ron för att de inte hade väckt henne. Hon uppmanade dem eftertryckligt att gå tillbaka till slottet.

Harry tog sin kvast över axeln och han och Ron lämnade den skuggiga stadion medan de ivrigt diskuterade Åskviggens enastående stabila manövrer, dess fenomenala accelerationsförmåga och dess knivskarpa, precisa vändningar. De hade kommit halvvägs till slottet när Harry kastade en blick åt vänster och såg någonting som fick hjärtat att hoppa till i bröstet på honom – ett par ögon som glimmade i mörkret.

Harry tvärstannade med hjärtat bultande mot revbenen.

”Vad är det?” frågade Ron.

Harry pekade. Ron drog fram sin trollstav och mumlade: ”Lumos!”

En ljusstråle föll över gräset, träffade nederdelen av ett träd och lyste upp grenarna där ingen annan än Krumben satt och tryckte bland de knoppande löven.

”Försvinn med dig!” vrålade Ron.

Han böjde sig ner och tog en sten som låg på gräset, men innan han hann göra någonting mer var Krumben försvunnen med en sväng på sin långa rödgula svans.

”Där ser du!” sade Ron rasande och slängde tillbaka stenen igen. ”Hon låter honom fortfarande ströva omkring var han vill ... Han sköljer säkert ner Scabbers med ett par småfåglar nu ...”

Harry sade ingenting. Han drog ett djupt andetag medan lättnaden spred sig inom honom; ett ögonblick hade han varit säker på att de där ögonen tillhörde Grymmen. De fortsatte upp mot slottet. Harry var lätt skamsen över sin panikreaktion och sade därför ingenting till Ron. Han tordes inte heller titta varken åt vänster eller åt höger förrän de kom in i den upplysta entréhallen.

Nästa morgon gick Harry ner till frukosten tillsammans med resten av pojkarna i hans sovsal, som allesammans verkade tycka att hans Åskvigg förtjänade något slags hedersvakt.

Då Harry trädde in i stora salen vändes alla huvuden mot Åskviggen och rummet fylldes av upphetsat mummel. Med enorm tillfredsställelse såg Harry att alla i Slytherinlaget såg ut som slagna av blixten.

”Såg du hans ansikte?” frågade Ron glatt och tittade på Malfoy. ”Han kan bara inte tro sina ögon! Det här är ju toppen!”

Wood solade sig också i allas beundran för Åskviggen.

”Lägg den här, Harry”, sade han och lade kvasten mitt på bordet samtidigt som han försiktigt vred på den så att namnet vändes uppåt.

Det dröjde inte länge förrän elever från Ravenclaws och Hufflepuffs bord kom över för att titta. Cedric Diggory kom fram och lyckönskade Harry till att ha skaffat en så storartad ersättning för sin Nimbus. Percys flickvän, Penelope Clearwater, frågade om hon fick lov att hålla i Åskviggen ett ögonblick.

”Se så, Penny, inget sabotage nu!” sade Percy hjärtligt då hon undersökte kvasten närmare. ”Penelope och jag har slagit vad”, berättade han för laget. ”Tio galleoner om utgången av matchen!”

Penelope lade tillbaka Åskviggen, tackade Harry och gick tillbaka till sitt bord.

”Harry, se till att du vinner”, viskade Percy uppfordrande. ”Jag har inte tio galleoner. Ja, jag kommer, Penny!”

Och han skyndade i väg för att få sig en frukostsmörgås tillsammans med henne.

”Är du alldeles säker på att du kan hantera den där kvasten, Potter?” sade en iskall, släpig röst.

Draco Malfoy hade kommit fram för att ta sig en närmare titt. Crabbe och Goyle stod alldeles bakom honom.

”Ja, det utgår jag från”, sade Harry oberört.

”Visst har den en massa extrafinesser, va?” sade Malfoy med elakt glittrande ögon. ”Synd att den inte har en inbyggd fallskärm också ... ifall du kommer för nära en dementor.”

Crabbe och Goyle fnissade.

”Synd att du inte kan sätta dit en extra arm på din kvast, Malfoy”, sade Harry. ”Då kunde den kanske fånga kvicken åt dig.”

Alla i Gryffindorlaget skrattade högljutt. Malfoys bleka ögon smalnade och han stegade snabbt därifrån. De såg honom sätta sig tillsammans med de övriga i Slytherinlaget, som stack ihop huvudena. De frågade säkert Malfoy om Harrys kvast verkligen var en äkta Åskvigg.

Kvart i elva gav sig Gryffindorlaget i väg till omklädningsrummet. Vädret kunde inte ha varit mer olikt den gången de spelade mot Hufflepuff. Det var en klar, kylig dag med bara en lätt bris. Det skulle inte bli några problem med sikten den här dagen, och trots att han var nervös började Harry känna den spänning som bara en quidditchmatch kunde inge. De hörde hur resten av skolan var på väg in på idrottsarenan.

Harry tog av sig sin svarta klädnad, tog ut trollstaven ur fickan och stoppade in den innanför T-shirten som han tänkte ha på sig under quidditchklädnaden. Han hoppades bara att han inte skulle behöva använda den. Han undrade plötsligt om professor Lupin satt bland de andra åskådarna och tittade på.

”Ni vet vad som gäller”, sade Wood då de gjorde sig klara att lämna omklädningsrummet. ”Om vi förlorar den här matchen, är vi ute ur leken. Men om ni bara flyger som ni gjorde under träningen i går, så kommer vi att klara det!”

De tågade ut på planen under stormande hejarop. Ravenclaws spelare, klädda i blått, stod redan mitt ute på planen. Deras sökare, Cho Chang, var den enda flickan i laget. Hon var nästan huvudet kortare än Harry, och trots att han var så nervös kunde han inte undgå att märka att hon var en väldigt söt flicka. Hon log mot Harry då lagen ställde upp sig bakom sina kaptener, och han kände en svag stöt i magen som nog inte hade med stridsnerver att göra.

”Wood, Davies, skaka hand”, sade madam Hooch raskt, och Wood skakade hand med Ravenclaws kapten. ”Upp på kvastarna när jag visslar. Tre ... två ... ett ...”

Harry sparkade i väg upp i luften och Åskviggen susade högre och snabbare än någon annan kvast. Han gjorde en snabb sväng runt idrottsarenan och började kika efter kvicken medan han hela tiden lyssnade till sportkommentatorn Lee Jordan, en av Weasleytvillingarnas vänner.

”Starten har gått och det allra mest spännande inslaget i den här matchen är Åskviggen som Harry Potter flyger på för Gryffindor. Enligt Välj rätt kvast är Åskviggen den kvast som de nationella lagen har valt för årets världsmästerskap ...”

”Jordan, vill du vara så snäll att tala om för oss vad som sker på planen?” avbröt professor McGonagalls röst.

”Ska ske, professorn. Jag ger bara lite bakgrundsinformation. Åskviggen har förresten en inbyggd autobroms och ...”

”Jordan!”

”Okej, okej, Gryffindor angriper, Katie Bell i Gryffindor sätter fart mot målet ...”

Harry susade förbi Katie i motsatt riktning, medan han kikade sig omkring efter en glimt av något gyllene. Han lade märke till att Cho Chang följde tätt efter honom. Hon var otvivelaktigt en mycket skicklig flygare. Hon sneddade hela tiden tvärs över hans bana och tvingade honom att ändra riktning.

”Visa henne hur snabbt du kan accelerera, Harry!” skrek Fred då han svischade förbi på jakt efter en dunkare med kurs mot Alicia.

Harry drev på Åskviggen i full fart då de rundade Ravenclaws målstolpar, och Cho saktade efter. I samma ögonblick som Katie lyckades göra matchens första mål och Gryffindors anhängare i ena änden av arenan utbröt i vilt jubel, fick han syn på den – kvicken flög nära marken, svävande intill en av läktarbarriärerna.

Harry dök. Cho såg vad han gjorde och satte efter honom. Harry ökade farten ännu mer medan spänningen grep honom. Dykningar var hans specialitet och han var bara tre meter ifrån ...

Då kom en dunkare, som hade skjutits av en av Ravenclaws slagmän, störtande ur tomma intet. Harry girade åt sidan och undgick med nöd och näppe att bli träffad, men på de få avgörande ögonblicken hade kvicken försvunnit.

Det hördes ett högt, besviket ”Å, neeeeej” från Gryffindors anhängare, men stort bifall för Ravenclaws slagman från deras sida av läktaren. George Weasley gav luft åt sina känslor genom att skjuta i väg den andra dunkaren direkt mot den skyldige slagmannen som måste göra en kullerbytta i luften för att undvika den.

”Gryffindor leder med åttio poäng mot noll, och titta nu hur den där Åskviggen sätter i väg! Potter ger den verkligen fria tyglar nu. Titta hur snabbt den vänder! Changs Komet har inte en chans mot den. Man märker verkligen Åskviggens precision och balans i de här långa ...”

”JORDAN! HAR DU BETALT FÖR ATT GÖRA REKLAM FÖR ÅSKVIGGEN? FORTSÄTT ATT KOMMENTERA MATCHEN!”

Ravenclaw höll på att knappa in; de hade nu gjort tre mål, vilket reducerade Gryffindors ledning till femtio poäng. Om Cho fångade kvicken före Harry, skulle Ravenclaw vinna. Harry flög lägre ner och undgick nätt och jämnt en jagare från Ravenclaw medan han spejade vilt åt alla sidor på banan. En glimt av guld, ett fladder av små, små vingar ... Kvicken cirklade nu runt Gryffindors målstolpe.

Harry satte upp farten med blicken stelt riktad mot den lilla guldpricken framför sig ... men i nästa sekund hade Cho dykt upp ur tomma luften och spärrade vägen för honom.

”HARRY, DET HÄR ÄR INTE RÄTTA TILLFÄLLET ATT SPELA GENTLEMAN!” vrålade Wood då Harry girade undan för att undvika en sammanstötning. ”SLÅ NER HENNE FRÅN KVASTEN OM DET ÄR NÖDVÄNDIGT!”

Harry vände i luften och uppfångade en skymt av Cho; hon log brett. Kvicken hade försvunnit igen. Harry styrde sin Åskvigg uppåt och befann sig snart sex meter ovanför spelet. Ur ögonvrån kunde han se Cho följa efter ... Hon hade beslutat att markera honom hellre än att söka efter kvicken själv. Okej då, om hon ville hänga efter honom fick hon lov att tåla konsekvenserna ...

Han dök igen, och Cho, som trodde att han hade sett kvicken, försökte följa efter. Harry rätade tvärt upp sig mitt i dykningen och ändrade riktning. Hon fortsatte med full fart neråt och han susade uppåt igen som skjuten ur en kanon. Då fick han syn på den för tredje gången: kvicken glimmade högt ovanför Ravenclaws planhalva. Han accelererade, och det gjorde även Cho, flera meter under honom. Han tog in på kvicken för var sekund som gick ... men då ...

”Å!” skrek Cho och pekade.

Harry tittade förvirrat ner.

Tre dementorer, tre höga, svarta, huvklädda dementorer, stod och tittade upp mot honom.

Han stannade inte upp för att tänka. På mindre än nolltid hade han stuckit ner en hand innanför halsen på klädnaden och dragit fram trollstaven, varpå han skrek: ”EXPECTO PATRONUM!”

Någonting jättestort, silvervitt bröt fram ur spetsen på trollstaven. Han visste att det hade skjutit i väg rakt mot dementorerna men han stannade inte för att se efter. Han var fortfarande förunderligt klar i hjärnan. Han tittade framåt. Han var nästan där ... Han sträckte ut handen medan han fortfarande höll trollstaven i ett stadigt grepp och lyckades precis sluta fingrarna om den lilla, motsträviga kvicken.

Madam Hoochs visselpipa ljöd. Harry vände runt uppe i luften och såg sex suddiga mörkröda figurer närma sig med full fart. I nästa ögonblick hade han hela laget omkring sig, och de kramade honom så hårt att han höll på att ramla av kvasten.

Nedanför kunde han höra jubelropen från Gryffindoreleverna i åskådarmängden.

”Det gjorde du bra, Harry!” vrålade Wood om och om igen.

Alicia, Angelina och Katie hade alla gett Harry en kyss, och Fred höll honom så hårt om halsen att Harry trodde att huvudet skulle gå av. I vild oordning lyckades laget till sist ta sig ner på marken. Harry klev av kvasten och när han tittade upp såg han en svärm av Gryffindoranhängare komma inrusande på planen med Ron i spetsen.

Innan han visste ordet av var han omringad av den jublande skaran.

”Ja, så ska det gå till!” tjöt Ron och slet upp Harrys ena arm i luften. ”Ja! Ja!”

”Bravo, Harry!” sade Percy och såg förtjust ut. ”Tio galleoner till mig! Jag måste gå och leta reda på Penelope. Ursäkta mig.”

”Grattis, Harry!” vrålade Seamus Finnigan.

”Förbaskat fin prestation!” dånade Hagrids röst ovanför huvudet på de myllrande Gryffindoreleverna.

”Det var ingen dålig Patronus det där”, sade en röst i Harrys öra.

Harry vände sig om och upptäckte professor Lupin som såg både skakad och belåten ut.

”Dementorerna inverkade inte ett dugg på mig!” sade Harry upphetsat. ”Jag kände ingenting!”

”Det var nog för att de ... öh ... inte var några dementorer”, sade professor Lupin. ”Kom och titta ...”

Han ledde ut Harry från skaran omkring honom så att de kunde se utkanten av planen.

”Du skrämde visst Malfoy riktigt ordentligt”, sade Lupin.

Harry stirrade. I en hopskrynklad hög på marken låg Malfoy, Crabbe, Goyle och Marcus Flint, Slytherins lagkapten, och kämpade för att frigöra sig från långa, svarta klädnader med huvor på. Det såg ut som om Malfoy hade stått på Goyles axlar. Böjd över dem, med ett ursinnigt uttryck i ansiktet, stod professor McGonagall.

”Ett ovärdigt trick!” skrek hon. ”Ett tarvligt och fegt försök att sabotera Gryffindors sökare! Strafftjänst för er allesammans och femtio poängs avdrag från Slytherin! Jag ska minsann tala med professor Dumbledore om det här, det kan ni vara säkra på! Å, här kommer han ju!”

Om någonting hade kunnat befästa Gryffindors seger, så var det denna syn. Ron, som hade kämpat sig fram till Harrys sida, vek sig dubbel av skratt då han såg Malfoy sprattla för att befria sig från klädnaden där Goyles huvud fortfarande satt fast inuti.

”Kom med nu, Harry!” sade George och trängde sig fram till honom. ”Vi ska ha fest! I Gryffindors uppehållsrum. Kom nu!”

”Okej”, sade Harry, som kände sig gladare än han hade gjort på evigheter.

Fortfarande iförda sina mörkröda klädnader gick han och resten av laget ut ur stadion och tillbaka upp mot slottet.

Det kändes som om de redan hade vunnit quidditchpokalen. Festen varade hela dagen och långt in på natten. Fred och George Weasley försvann ett par timmar och återvände med armarna fulla av flaskor med honungsöl, pumpaläsk och jättestora påsar med snask från Godisbaronen.

”Hur har ni fått tag på allt det här?” skrek Angelina Johnson då George började slänga ut pepparmintsgrodor till alla.

”Med lite hjälp från Måntand, Slingersvans, Tramptass och Tagghorn”, viskade Fred i örat på Harry.

Det var bara en enda person som inte deltog i festligheterna. Hermione satt otroligt nog kvar i ett hörn och försökte läsa en jättetjock bok med titeln Brittiska mugglares vardagsliv och sociala vanor. Harry slet sig loss från bordet där Fred och George hade börjat jonglera med honungsölsflaskor och gick bort till henne.

”Var du över huvud taget på matchen?” frågade han henne.

”Det är klart att jag var”, sade Hermione med besynnerligt gäll röst, utan att titta upp. ”Och jag är väldigt glad att vi vann och jag tycker att du skötte dig finfint, men jag måste läsa färdigt det här till på måndag.”

”Kom med nu, Hermione. Kom och få dig lite mat”, sade Harry, samtidigt som han tittade bort mot Ron och undrade om han var på tillräckligt gott humör för att vilja begrava stridsyxan.

”Jag kan inte det, Harry. Jag har fortfarande fyrahundratjugotvå sidor kvar att läsa!” sade Hermione, som nu lät smått hysterisk. ”Dessutom ...” Hon kastade också en blick bort mot Ron. ”Han vill säkert inte ha mig med.”

Det var ingenting att diskutera, för Ron valde just det ögonblicket för att med hög röst säga:

”Om inte Scabbers hade blivit uppäten, kunde han fått smaka några av de här skumflugorna. Han brukade gilla dem jättemycket ...”

Hermione brast i gråt. Och innan Harry hann säga eller göra någonting hade hon stoppat den jättetjocka boken under armen och fortfarande snyftande sprungit fram till trappan till flickornas sovsal. I nästa ögonblick var hon borta.

”Kan du inte ge henne en chans?” sade Harry stillsamt till Ron.

”Nej”, svarade Ron direkt. ”Om hon bara ville visa sig lite ångerfull – men Hermione kan aldrig medge att hon har fel. Hon uppför sig fortfarande som om Scabbers hade gett sig i väg på semester eller nåt.”

Gryffindorfesten slutade inte förrän professor McGonagall dök upp i skotskrutig nattrock och hårnät klockan ett på morgonen och beordrade dem allesammans att gå och lägga sig. Harry och Ron diskuterade fortfarande matchen medan de gick uppför trappan till sovsalen. Fullkomligt utmattad kröp Harry till sist upp i sängen, drog ihop förhänget runt himmelssängen för att utestänga en månstråle, lade huvudet på kudden och föll nästan bums i sömn ...

Han hade en mycket märklig dröm. Han gick genom en skog med sin Åskvigg över axeln och följde efter någonting silvervitt. Det ringlade sig fram mellan träden framför honom och han kunde bara uppfånga glimtar av det bland löven. Ivrig att hinna i kapp vad det nu var ökade han farten. Men det gjorde också det han jagade. Harry började springa och framför sig hörde han ljudet av hovar som galopperade allt fortare. Nu sprang han allt vad han orkade och där framme kunde han höra de galopperande hovarna. Sedan vände han runt en krök och kom ut i en glänta och ...

”AJAJAJAJAJAJAJAJAJAJAJAJAJAJ! NEEEEEEEEEEEEEEEJ!”

Harry vaknade med ett ryck, som om någon hade slagit honom i ansiktet. Förvirrad i det djupa mörkret fumlade han med förhänget.

Han kunde höra rörelser runt omkring sig och Seamus Finnigans röst från andra änden av rummet.

”Vad är det som händer?”

Harry tyckte att han hörde sovsalens dörr smälla igen.

Äntligen hittade han öppningen i förhänget och drog det åt sidan. I samma ögonblick tände Dean Thomas sin lampa.

Ron satt upp i sängen, med förhänget söndertrasat på ena sidan och med ett uttryck av djupaste rädsla i ansiktet.

”Black! Sirius Black! Med en kniv!”

”Va?”

”Han var här! Alldeles nyss! Han skar sönder förhänget! Jag vaknade av det!”

”Är du säker på att du inte drömde, Ron?” frågade Dean.

”Titta på förhänget! Han var här, säger jag ju!”

De kravlade sig allesammans ur sina sängar. Harry nådde fram till dörren först och öppnade den, varefter alla rusade nerför trappan. Dörrar till andra sovsalar slogs upp och sömniga röster ropade efter dem.

”Vem var det som skrek?”

”Vad håller ni på med?”

Uppehållsrummet lystes upp av glöden från den tynande brasan och var fortfarande fullt med skräp efter festen. Det fanns ingen där.

”Är du säker på att du inte drömde, Ron?”

”Jag säger ju att jag såg honom!”

”Vad är det här för ett hemskt oväsen?”

”Professor McGonagall sa ju åt oss att vi skulle gå och lägga oss!”

Ett par av flickorna hade kommit ner, gäspande och iförda nattdräkter. Några av pojkarna från de andra sovsalarna dök också upp igen.

”Fint. Ska vi fortsätta där vi slutade?” kom det glatt från Fred Weasley.

”Alle man tillbaka upp till sovsalarna!” kommenderade Percy, som kom inspringande i uppehållsrummet medan han samtidigt fäste sitt försteprefektmärke på pyjamasen.

”Perce ... Sirius Black!” sade Ron med svag röst. ”I vår sovsal! Men en kniv! Han väckte mig!”

Det blev alldeles tyst i uppehållsrummet.

”Dumheter!” sade Percy, trots att han såg förskräckt ut. ”Du har bara ätit för mycket, Ron. Det var en mardröm ...”

”Jag säger ju ...”

”Nej, nu får det verkligen vara nog!”

Professor McGonagall var tillbaka. Hon smällde igen porträttet efter sig då hon kom in i uppehållsrummet och såg sig ursinnigt omkring.

”Jag är mycket glad över att Gryffindor vann matchen, men det här börjar gå för långt! Percy, jag hade väntat mig mer av dig!”

”Jag har verkligen inte gett min tillåtelse till det här, professorn!” sade Percy och blåste förorättat upp sig. ”Jag gav just order om att allesammans skulle gå tillbaka till sina sängar! Min bror Ron hade en mardröm ...”

”DET VAR INTE NÅN MARDRÖM!” vrålade Ron. ”PROFESSORN, JAG VAKNADE UPP OCH SÅG SIRIUS BLACK STÅ BÖJD ÖVER MIG MED EN KNIV!”

Professor McGonagall stirrade på honom.

”Var inte löjlig, Weasley. Hur skulle han ha kunnat ta sig in genom porträtthålet?”

”Fråga honom!” sade Ron och riktade ett darrande pekfinger mot baksidan på sir Cadogans bild. ”Fråga honom om han såg nåt ...”

Med en misstrogen blick på Ron sköt professor McGonagall upp porträttet och gick ut på andra sidan. Alla i uppehållsrummet lyssnade med återhållen andedräkt.

”Sir Cadogan, släppte ni nyss in en man i Gryffindortornet?”

”Javisst, min goda fru!” skrek sir Cadogan.

Det uppstod en lamslagen tystnad, både inuti och utanför uppehållsrummet.

”Gjorde ni?” sade professor McGonagall. ”Men ... men lösenordet då?”

”Han hade dem allesammans!” sade sir Cadogan stolt. ”Han hade hela den här veckans olika lösenord, min kära fru! Läste upp dem från en liten lapp!”

Professor McGonagall kröp tillbaka in genom porträtthålet och ställde sig framför den chockade elevskaran. Hon var kritvit i ansiktet.

”Vem är det?” sade hon med skälvande röst. ”Vilken bottenlöst dum och tanklös person är det som har skrivit ner den här veckans lösenord och låtit dem ligga framme och skräpa?”

Det blev en djup tystnad, endast avbruten av små förfärade kvidanden. Neville Longbottom, som darrade i hela kroppen ända ner till sina luddiga toffeltår, räckte långsamt upp ena handen i luften.





14. Snapes gamla agg


Ingen i Gryffindortornet sov den natten. De visste att slottet genomsöktes igen, och hela elevhemmet vakade i uppehållsrummet medan de väntade på att få höra om Sirius Black hade infångats.

Vart de än gick nästa dag såg de tecken på skärpta säkerhetsanordningar; professor Flitwick var sysselsatt med att lära entréporten att känna igen en stor bild av Sirius Black; Filch jäktade plötsligt fram och tillbaka genom korridorerna, i färd med att sätta bräder för allting från smala sprickor i väggarna till råtthål. Sir Cadogan hade fått sparken. Hans porträtt hade återförts till sin ensliga avsats på sjunde våningen, och Den tjocka damen var tillbaka. Hon hade blivit skickligt restaurerad men var fortfarande oerhört nervös. Hon gick med på att återgå till jobbet på ett enda villkor, nämligen att hon skulle få extra beskydd. Man hade hyrt in en flock säkerhetstroll för att vaka över henne. De travade runt i korridoren i en hotfull grupp under skrämmande grymtningar och jämförde storleken på sina klubbor.

Harry kunde inte undgå att märka att statyn av den enögda häxan på tredje våningen förblev obevakad och fullt tillgänglig. Det verkade som om Fred och George hade haft rätt när de trodde att de själva – och nu också Harry, Ron och Hermione – var de enda som kände till den dolda gången inifrån den.

”Tycker du att vi borde tala om det för nån?” frågade Harry Ron.

”Vi vet ju att han inte har kommit in genom Godisbaronen”, sade Ron avfärdande. ”Vi skulle ha hört om nån hade brutit sig in i affären.”

Harry var glad över att Ron intog den ståndpunkten. Om den enögda häxan också blev förspikad med bräder, skulle han aldrig kunna ta sig till Hogsmeade igen.

Ron hade plötsligt blivit en berömdhet på Hogwarts. För första gången i sitt liv fick han mer uppmärksamhet än Harry, och det var tydligt att han njöt ganska mycket av det. Även om han var djupt uppskakad av nattens händelser berättade han gärna vad som hade hänt för alla som frågade – med en massa detaljer.

”Jag låg och sov och så hörde jag ett ljud av nåt som slets sönder och jag trodde att det var i drömmen. Men sen kände jag hur det började dra kallt ... Jag vaknade och ena sidan av förhänget på min säng hade slitits ner. Jag rullade över på sidan ... och då såg jag honom böja sig över mig ... som ett skelett, med massor av smutsigt hår ... med den där jättestora, långa kniven, den måste ha varit tre decimeter lång ... och han såg på mig, och jag såg på honom, och sen skrek jag och han stack i väg. Men varför?” tillade han, vänd till Harry, då gruppen av flickor från andra årskursen som hade lyssnat till hans skrämmande berättelse försvann. ”Varför stack han i väg?”

Harry hade undrat samma sak. När Black nu hade råkat komma till fel säng, varför hade han då inte tystat Ron och gått vidare till Harry? Tolv år tidigare hade ju Black visat att han inte hade någonting emot att mörda oskyldiga personer, och den här gången hade han befunnit sig i en sovsal med fem obeväpnade pojkar, av vilka fyra låg och sov.

”Han måste ha vetat att det skulle bli besvärligt för honom att ta sig ut ur slottet igen när du väl började skrika och väckte upp de andra”, sade Harry eftertänksamt. ”Han skulle ha varit tvungen att döda alla på elevhemmet för att ta sig tillbaka genom porträtthålet ... och sen skulle han ha träffat på lärarna ...”

Neville var i allvarlig onåd. Professor McGonagall var så rasande på honom att hon hade utestängt honom från alla vidare Hogsmeadebesök, gett honom strafftjänst och förbjudit alla och envar att ge honom lösenordet till Gryffindortornet. Stackars Neville var tvungen att vänta utanför uppehållsrummet varenda kväll, tills någon kom och släppte in honom, medan säkerhetstrollen kastade lömska och obehagliga blickar på honom. Men inget av de straffen kom ens i närheten av det straff hans farmor hade i beredskap åt honom. Två dagar efter Blacks inbrott skickade hon Neville det värsta en Hogwartselev kunde tänka sig få vid frukosten, nämligen ett illvrål.

Skolugglorna kom som vanligt insusande i stora salen med posten, och Neville höll nästan på att kvävas då en väldig tornuggla landade framför honom med ett högrött kuvert i näbben. Harry och Ron, som satt mitt emot honom, identifierade det omedelbart. Det var ett illvråls-brev – Ron hade fått ett från sin mamma året innan.

”Skynda dig och spring, Neville”, rådde honom Ron.

Neville behövde inte uppmanas mer än en gång. Han grep kuvertet och höll det framför sig som en tickande bomb medan han rusade ut ur stora salen. Eleverna vid Slytherinbordet brast ut i gapskratt vid åsynen av honom. De hörde hur illvrålet utlöstes i entréhallen – Nevilles farmors röst, magiskt förstärkt till hundra gånger sin normala styrka, skrek gällt om hur han hade dragit skam och vanära över hela familjen.

Harry var för upptagen med att tycka synd om Neville för att med en gång lägga märke till att han också hade fått ett brev. Hedwig fångade hans uppmärksamhet genom att nypa honom hårt i handleden.

”Aj! Å, tack ska du ha, Hedwig ...”

Harry slet upp kuvertet medan Hedwig tog för sig av lite av Nevilles frukostflingor. På kortet inuti stod det:

Kära Harry å Ron.

Vad sägs om att dricka te me mej i eftermiddag vid sextiden? Jag kommer å hämtar er på slottet. Vänta på mej i entréhallen, för ni får inte gå ut på egen hand!

Hälsningar Hagrid

”Han vill säkert höra allting om Black!” sade Ron.

Klockan sex samma eftermiddag lämnade Harry och Ron alltså Gryffindortornet, passerade säkerhetstrollen i ilfart och styrde stegen ner till entréhallen.

Hagrid stod redan och väntade på dem.

”Okej, Hagrid!” sade Ron. ”Du vill väl höra vad som hände i lördags, antar jag?”

”Jag har redan hört allt om de”, sade Hagrid. Han öppnade stora entréporten och ledde ut dem utanför slottet.

”Jaså”, sade Ron och såg lätt förorättad ut.

Det första de fick syn på när de trädde in i Hagrids stuga var Vingfåle, som låg utsträckt på Hagrids lapptäcke med de enorma vingarna vikta tätt intill kroppen och mumsade på döda illrar på ett stort fat. Harry vände bort blicken från den otrevliga synen och fick i stället se en jättestor, mossig gammal brun kostym och en alldeles förskräcklig orange slips som hängde på Hagrids garderobsdörr.

”Vad ska du ha de där till, Hagrid?” frågade Harry.

”Dom ska jag ha på mej när jag ska föra Vingfåles talan mot Kommittén för bortskaffandet av magiska djur”, sade Hagrid. ”Nu på fredag. Han å jag ska åka till London tillsammans. Jag har bokat två sängar på Nattbussen ...”

Harry kände sig plötsligt högst skuldmedveten. Han hade totalt glömt bort att Vingfåles rättegång var så nära. Att döma av det generade uttrycket i Rons ansikte hade han också gjort det. De hade dessutom glömt sitt löfte att hjälpa Hagrid förbereda Vingfåles försvar; Harrys Åskvigg hade fördrivit allt annat ur deras tankar.

Hagrid hällde upp te åt dem och bjöd på Bath-bullar, men de visste bättre än att tacka ja, för de hade redan alltför stor erfarenhet av Hagrids bakkonst.

”Jag har nåt å diskutera me er båda”, sade Hagrid och satte sig ner mellan dem.

Han såg allvarlig ut, vilket var ovanligt för honom.

”Vad då?” frågade Harry.

”Hermione”, sade Hagrid.

”Vad är det med henne?” sade Ron.

”Hon har de inte alls bra, ska ni veta. Hon har kommit hit å hälsat på mej en hel del sen i julas. Hon känner sej ensam. Först ville ni inte prata me hon på grund av Åskviggen å nu vill ni inte prata me hon för att hennes katt ...”

”... åt upp Scabbers!” utropade Ron ilsket.

”För att hennes katt uppförde sej som alla katter gör”, fortsatte Hagrid utan att låta sig rubbas. ”Hon har suttit här å gråtit många gånger, kan jag tala om. Hon har de svårt just nu, för hon gapar nog över mer än hon kan svälja, me allt arbete hon försöker göra. Men hon har ändå tagit sej tid å hjälpa mej me Vingfåles försvar, ska ni veta. Hon har hittat några riktigt bra grejer åt mej, så jag tror han har en god chans nu ...”

”Hagrid, vi borde också ha hjälpt dig. Förlåt oss ...”, började Harry tafatt.

”Jag förebrår er ingenting!” sade Hagrid och viftade bort Harrys ursäkt. ”Gudarna ska veta att ni haft nog å sköta. Jag har sett dej träna quidditch, Harry, både natt å dag, men jag trodde faktiskt att ni båda satte eran vän högre än kvastar å råttor. De va bara de jag ville säja.”

Harry och Ron utbytte besvärade blickar.

”Å hon blev väldigt uppriven när Black nästan högg ihjäl dej, Ron. Hon har hjärtat på rätta stället, de e va hon har. Å ni båda som inte pratar me hon ...!”

”Om hon bara ville göra sig av med den där katten, skulle jag prata med henne igen!” sade Ron argt. ”Men hon tar den fortfarande i försvar! Den är ju heltokig, men hon vill inte höra ett ont ord om den!”

”Tja, folk kan ju va lite löjliga när de gäller deras keldjur”, sade Hagrid levnadsklokt.

Bakom honom spottade Vingfåle ut ett par illerben på Hagrids kudde.

De tillbringade resten av besöket med att diskutera Gryffindors förbättrade chanser att ta hem quidditchpokalen. Klockan nio följde Hagrid dem tillbaka till slottet.

En stor grupp elever stod skockade runt anslagstavlan när de återvände till uppehållsrummet.

”Hogsmeade, nästa helg!” ropade Ron högt och sträckte sig upp över de andras huvuden för att läsa det nya meddelandet. ”Vad har du tänkt dig?” frågade han Harry i låg ton då de gick och satte sig.

”Ja, Filch har då inte gjort nånting åt den hemliga gången till Godisbaronen,” sade Harry ännu tystare.

”Harry!” sade en röst rakt i örat på honom.

Harry hoppade till, och då han vände sig om fick han syn på Hermione, som satt vid bordet alldeles bakom dem och höll på att göra en öppning i muren av böcker som dolde henne.

”Harry, om du ger dig i väg till Hogsmeade igen ... då berättar jag för professor McGonagall om den där kartan!” sade Hermione.

”Kan du höra nån prata, Harry?” muttrade Ron utan att titta på Hermione.

”Ron, hur kan du låta honom gå med dig? Efter vad Sirius Black var nära att göra med dig! Jag menar det, jag ska berätta det för ...”

”Nu försöker du alltså få Harry relegerad!” utbrast Ron. ”Har du inte gjort nog skada för i år?”

Hermione öppnade munnen för att svara, men med ett mjukt väsande hoppade Krumben upp i hennes knä. Hermione kastade en skrämd blick på Ron, tog Krumben i famnen och skyndade i väg upp mot flickornas sovsalar.

”Nå, vad säger du om saken?” sade Ron till Harry som om det inte hade varit något avbrott. ”Kom igen nu! Förra gången vi var där hann du ju inte se nånting! Du har inte ens varit inne i Zonkos butik än!”

Harry såg sig omkring för att försäkra sig om att Hermione var utom hörhåll.

”Okej”, sade han. ”Men den här gången tar jag med mig osynlighetsmanteln.”

På lördagsmorgonen packade Harry ner osynlighetsmanteln i sin bag, stack Marodörkartan i fickan och gick ner till frukosten tillsammans med alla de övriga. Hermione kastade ideligen misstänksamma blickar på honom från sin plats vid bordet, men han undvek hennes ögon och var noga med att låta henne se honom gå tillbaka uppför marmortrappan i entréhallen, medan alla andra fortsatte fram till dörren vid stora huvudingången.

”Hej då!” ropade Harry till Ron. ”Vi ses när du kommer tillbaka!”

Ron log brett och blinkade åt honom.

Harry skyndade sig upp på tredje våningen och drog fram Marodörkartan ur fickan under vägen. Han kröp ner bakom den enögda häxan och slätade ut kartan. En pytteliten prick rörde sig åt hans håll. Harry knep ihop ögonen och kikade på den. Bredvid den stod det skrivet med ytterst små bokstäver: ”Neville Longbottom”.

Harry drog snabbt fram trollstaven, mumlade: ”Dissendium!” och sköt in bagen i statyn, men innan han själv hann klättra in kom Neville gående runt hörnet.

”Harry! Jag hade alldeles glömt att inte du heller ska till Hogsmeade!”

”Hej, Neville”, sade Harry och gick hastigt bort från statyn medan han stoppade tillbaka kartan i fickan. ”Vad gör du här?”

”Ingenting.” Neville ryckte på axlarna. ”Vill du spela ett parti knallkort?”

”Öh ... inte just nu. Jag tänkte gå till biblioteket och skriva den där uppsatsen om vampyrer för Lupin ...”

”Jag följer med dig!” sade Neville glatt. ”Jag har inte heller gjort den än!”

”Öh ... vänta lite ... nu kommer jag plötsligt ihåg att jag skrev färdigt den i går kväll!”

”Fint, då kan du kanske hjälpa mig!” sade Neville och hans runda ansikte fick ett bekymrat uttryck. ”Jag fattar inte alls det där med vitlöken ... måste vampyren äta den eller ...

Neville avbröt sig med en liten flämtning medan han tittade över axeln på Harry.

Det var Snape. Neville klev hastigt in bakom Harry.

”Och vad gör ni båda här?” frågade Snape, som stannade upp framför dem och såg från den ene till den andre. ”Ett underligt ställe att umgås på ...”

Till Harrys stora oro fladdrade Snapes blick från klassrumsdörrarna på vardera sidan av dem till den enögda häxan.

”Vi ska inte ... umgås här”, sade Harry. ”Vi råkade bara stöta på varandra.”

”Jaså, verkligen?” sade Snape. ”Du har för vana att dyka upp på oväntade ställen, Potter, och du brukar sällan göra det utan orsak ... Jag föreslår att ni båda två återvänder till Gryffindortornet där ni hör hemma.”

Harry och Neville gav sig i väg utan att säga ett ord till. Då de vände runt hörnet såg Harry sig om. Snape stod med ena handen på den enögda häxans huvud och undersökte det noga.

Harry lyckades skaka av sig Neville vid porträttet av Den tjocka damen genom att låtsas att han hade glömt sin vampyruppsats i biblioteket. Han talade om lösenordet för honom och skyndade sig sedan samma väg tillbaka. När han väl var utom synhåll för säkerhetstrollen tog han fram kartan igen och höll den tätt intill ansiktet.

Korridoren på tredje våningen verkade helt öde. Harry granskade kartan noga och såg med en suck av lättnad att den lilla pricken med namnskylten ”Severus Snape” nu var tillbaka på sitt kontor. Han kilade fram till den enögda häxan, öppnade hennes puckel, kravlade in och gled ner till bagen som låg och väntade vid änden av rutschbanan. Han torkade Marodörkartan ren igen och satte sedan av i språngmarsch.

Fullkomligt dold under sin osynlighetsmantel klev Harry ut i solljuset utanför Godisbaronen och stack ett finger i ryggen på Ron.

”Det är jag”, mumlade han.

”Varför dröjde du så länge?” väste Ron.

”Snape gick omkring och snokade ...”

De började gå uppför huvudgatan.

”Var är du?” mumlade Ron ideligen ur mungipan. ”Är du fortfarande där? Det känns konstigt, det här ...”

De gick in på postkontoret. Ron låtsades att han skulle undersöka hur mycket det kostade att sända en uggla till hans bror Bill i Egypten, så att Harry kunde ta sig en god titt där inne under tiden. Ugglorna satt och hoade svagt ner mot honom. Där fanns minst tre hundra, från stora lappugglor till minimala dvärguvar (”endast för lokala försändelser”) som var så små att de rymdes i Harrys handflata.

Sedan besökte de Zonkos butik för skämtartiklar, som var så proppfull med elever från Hogwarts att Harry måste iaktta största försiktighet för att inte trampa någon på tårna och förorsaka panik. Här fanns skämtprylar och trickgrejor som till och med kunde uppfylla Freds och Georges vildaste önskedrömmar. Harry gav viskande order till Ron och stack några guldmynt i handen på honom i skydd av manteln. De lämnade butiken med betydligt mindre i penningpåsen än de haft när de kom in, men med fickorna bågnande av stinkbomber, hickgodis, grodyngelstvål och var sin näsbitande tekopp.

Det var en vacker dag med lätt vind, och ingen av dem hade lust att tillbringa den inomhus, så de gick förbi Tre kvastar och tog sig uppför en kulle för att besöka Spökande stugan, det mest hemsökta huset i hela Storbritannien. Den låg lite avsides från resten av byn, och till och med i dagsljus verkade den ganska kuslig med sina igenbommade fönster och den fuktiga, igenvuxna trädgården utanför.

”Till och med Hogwartsspökena undviker den”, sade Ron då de lutade sig mot staketet och kikade in. ”Jag frågade Nästan Huvudlöse Nick. Han säger att han har hört att det bor ett mycket hårdfört gäng där inne. Det är omöjligt att komma in till dem. Fred och George har förstås försökt, men alla ingångar är förseglade ...”

Harry, som kände sig varm efter vandringen uppför kullen, stod just och övervägde om han skulle ta av sig manteln några minuter när de hörde röster i närheten.

Någon var på väg mot huset från andra sidan kullen. Ett par ögonblick senare dök Malfoy upp, tätt åtföljd av Crabbe och Goyle. Det var Malfoy som talade.

”... jag väntar en uggla från pappa när som helst nu. Han var tvungen att fara till rättegången för att berätta om min arm ... om att jag inte kunde använda den på tre månader ...” Crabbe och Goyle flinade brett. ”Jag önskar verkligen jag kunde höra den där stora håriga idioten försöka försvara sig ... ’Jag lovar å svär att de inte e nåt ont i han.’ Den där hippogriffen är så gott som död ...” Malfoy fick plötsligt syn på Ron. Hans bleka ansikte sprack upp i ett elakt grin. ”Vad gör du här, Weasley?”

Malfoy kastade en blick på det fallfärdiga huset bakom Ron.

”Du skulle väl gilla att bo här, Weasley? Du drömmer kanske om att få ett eget sovrum? Jag har hört att hela din familj sover i samma rum ... Är det sant?”

Harry grep tag i Rons klädnad där bak för att hindra honom från att hoppa på Malfoy.

”Lämna honom åt mig”, väste han i Rons öra.

Han kunde omöjligt missa ett så perfekt tillfälle. Harry smög sig ljudlöst runt bakom Malfoy, Crabbe och Goyle, böjde sig ner och skopade upp en handfull lera från stigen.

”Vi höll just på att prata om din vän Hagrid”, sade Malfoy till Ron. ”Vi försökte bara föreställa oss vad han säger till Kommittén för bortskaffandet av magiska djur. Tror du han kommer att gråta när de hugger av hippogriffens ...”

Tjoff!

Malfoys huvud for framåt då en lerklump träffade honom. Hans silverblonda hår dröp plötsligt av sörja.

”Vad i hela ...?”

Ron måste hålla sig fast i staketet för att inte falla omkull, så våldsamt skrattade han. Malfoy, Crabbe och Goyle snurrade idiotiskt runt på stället och stirrade vilt omkring sig. Malfoy ansträngde sig hårt för att torka bort leran ur håret.

”Vad var det? Vem gjorde det där?”

”Det spökar verkligen här uppe, eller hur?” sade Ron med minen hos någon som bara talar om vädret.

Crabbe och Goyle såg skrämda ut. Deras svällande muskler hjälpte inte mot spöken. Malfoy stirrade som vansinnig på det tomma landskapet runt omkring.

Harry listade sig över till ett ställe på stigen där det fanns en speciellt slaskig gyttjepöl med någon stinkande, grön sörja i.

Tjoff! Tjoff!

Crabbe och Goyle fick också en del på sig den här gången. Goyle hoppade omkring på stället som en galning och försökte gnugga bort gyttjan ur sina små, slöa ögon.

”Det kom där bortifrån!” sade Malfoy och torkade sig i ansiktet. Han stirrade på en fläck ett par meter till vänster om Harry.

Crabbe stapplade framåt med de långa armarna utsträckta som en zombie. Harry smet runt honom, plockade upp en pinne och kastade den i ryggen på Crabbe. Han vek sig dubbel av ljudlöst skratt då Crabbe gjorde ett slags piruett upp i luften för att försöka se vem som hade slängt den. Eftersom Ron var den enda synliga personen var det honom Crabbe gick till angrepp mot, men Harry satte krokben för honom. Crabbe snubblade, och hans stora, platta fot fastnade i fållen på osynlighetsmanteln. Harry kände ett kraftigt ryck i den ... och sedan gled huvan på manteln ner från hans ansikte.

Under bråkdelen av en sekund stirrade Malfoy på honom.

”ÅÅÅÅÅ NEEEEEJ!” vrålade han och pekade på Harrys huvud.

Sedan lade han benen på ryggen och sprang i halsbrytande fart tillbaka nerför kullen med Crabbe och Goyle i hälarna.

Harry drog upp manteln över huvudet igen, men skadan var redan skedd.

”Harry!” utbrast Ron och tog några snubblande steg framåt. Han stirrade missmodigt på det ställe där Harry sist hade varit synlig. ”Det är bäst att du ger dig i väg härifrån illa kvickt! Om Malfoy talar om för nån ... Du måste skynda dig tillbaka till slottet, sätt fart nu!”

”Vi ses senare”, sade Harry.

Utan ett ord till rusade han nerför stigen mot Hogsmeade.

Skulle Malfoy tro sina egna ögon? Skulle någon tro på Malfoy? Ingen kände till osynlighetsmanteln – ingen utom Dumbledore. Det vände sig i magen på Harry – Dumbledore skulle förstå exakt vad som hade hänt, om Malfoy sade någonting ...

Tillbaka till Godisbaronen, tillbaka nerför källartrappan, tvärs över stengolvet och ner genom luckan. Väl nere i gången drog Harry av sig manteln, stoppade den under armen och satte full fart genom mörkret ... Malfoy skulle säkert komma tillbaka först ... Hur lång tid skulle det ta honom att hitta en lärare?

Flämtande och med håll i sidan sprang Harry vidare och saktade inte farten förrän han kom fram till stenrännan. Han skulle bli tvungen att lämna kvar manteln här; den skulle vara alldeles för avslöjande om Malfoy hade skvallrat för någon lärare. Han gömde den i ett mörkt hörn och började sedan att klättra upp det fortaste han kunde medan hans svettiga händer gled och halkade på sidorna av glidbanan. Han kom upp i häxans puckel, gav den ett lätt slag med trollstaven, stack fram huvudet och hävde sig ut ur den. Puckeln slöt sig, och just som Harry hoppade fram bakom statyn hörde han hastiga steg som närmade sig.

Det var Snape. Han kom gående med snabba kliv och den svarta klädnaden svepande efter sig. Så stannade han framför Harry.

”Jaså”, sade han.

Det fanns något dolt triumferande i hans min. Harry försökte se oskyldig ut, trots att han var ytterst medveten om sitt svettiga ansikte och sina leriga händer, som han hastigt gömde i fickorna.

”Följ med mig, Potter”, sade Snape.

Harry följde med honom ner medan han försökte torka av händerna på insidan av klädnaden utan att Snape märkte det. De gick nerför trapporna till de gamla fängelsehålorna där Snape hade sitt kontor.

Harry hade bara varit där inne en gång tidigare, och då hade han också varit mycket illa ute. Snape hade skaffat sig ytterligare några vidriga, slemmiga saker i burkar sedan sist, som allesammans stod på hyllor bakom hans skrivbord. De glimmade i skenet från brasan och bidrog till den hotande atmosfären.

”Sitt”, sade Snape.

Harry satte sig ner. Snape däremot förblev stående.

”Malfoy har just varit här och berättat en märklig historia för mig, Potter”, sade han.

Harry sade ingenting.

”Han berättade för mig att han var uppe vid Spökande stugan när han stötte på Weasley – synbarligen ensam.”

Harry sade fortfarande ingenting.

”Malfoy påstår att han stod och pratade med Weasley då en massa lerklumpar träffade honom i nacken. Hur tror du att det kan ha hänt?”

Harry försökte se milt förvånad ut.

”Jag vet inte, professorn.”

Snapes ögon borrade sig in i Harrys. Det var precis som att försöka bringa en hippogriff ur fattningen med blicken. Harry ansträngde sig hårt för att inte blinka.

”Sen såg Malfoy en högst förvånande uppenbarelse. Kan du föreställa dig vad det kan ha varit, Potter?”

”Nej”, sade Harry, som nu försökte låta oskyldigt nyfiken.

”Det var ditt huvud, Potter. Fritt svävande i luften.”

Det blev en lång tystnad.

”Han kanske borde gå upp till madam Pomfrey”, sade Harry. ”Om han ser såna där syner ...”

”Vad kan ditt huvud haft i Hogsmeade att göra, Potter?” fortsatte Snape med silkeslen stämma. ”Ditt huvud har inte tillåtelse att besöka Hogsmeade. Det är faktiskt ingen av dina kroppsdelar som har tillåtelse att besöka Hogsmeade.”

”Det vet jag”, sade Harry och ansträngde sig för att inte se skuldmedveten eller rädd ut. ”Det låter ju som om Malfoy lider av hallucin...”

”Malfoy lider inte av några hallucinationer”, morrade Snape. Han böjde sig ner med en hand på vardera armstödet till Harrys stol så att deras ansikten bara var några centimeter från varandras. ”Om ditt huvud var i Hogsmeade, så var resten av dig också där.”

”Jag har varit uppe i Gryffindortornet”, sade Harry. ”Precis som ni sa åt ...”

”Kan nån bekräfta det?”

Harry svarade ingenting. Snapes tunna läppar kröktes i ett skräckinjagande leende.

”Jaså”, sade han och rätade på sig igen. ”Alla, från trolldomsministern och neråt, har ansträngt sig för att beskydda den berömde Harry Potter mot Sirius Black. Men den berömde Harry Potter följer sina egna regler. Alla andra kan gärna få bekymra sig för hans säkerhet, men den berömde Harry Potter går dit det passar honom, utan tanke på konsekvenserna.”

Harry sade fortfarande ingenting. Snape försökte provocera honom att avslöja sanningen. Han tänkte inte göra det. Snape hade inga bevis – ännu.

”Vad otroligt lik din far du är, Potter”, sade Snape plötsligt med gnistrande ögon. ”Han var precis som du, omåttligt arrogant. Bara för att han hade en viss liten talang på quidditchplanen trodde han att han var bättre än vi. Svassade omkring med näsan i vädret tillsammans med sina vänner och beundrare ... Likheten mellan er båda är kuslig.”

”Min pappa svassade inte!” utbrast Harry innan han hann tänka sig för. ”Och det gör inte jag heller.”

”Din far lade inte heller särskilt stor vikt vid regler”, fortsatte Snape för att hetsa upp Harry ännu mer. Hans magra ansikte var fyllt av illvilja. ”Regler var till för vanliga dödliga och inte för vinnare av quidditchpokalen. Hans huvud var så uppblåst ...”

”HÅLL MUN!”

Harry hade hoppat upp på fötter. Ett raseri, som han inte hade känt maken till sedan den sista kvällen på Privet Drive, flammade upp inom honom. Han struntade blankt i att Snape blev alldeles stel i ansiktet medan hans svarta ögon sköt hotfulla blixtar.

”Vad var det du sa, Potter?”

”Jag sa att ni skulle hålla mun om min pappa!” skrek Harry. ”Jag vet faktiskt sanningen om er! Han räddade ert liv! Dumbledore berättade det för mig! Ni skulle inte ens stå här om det inte var för min pappa!”

Snapes gulbleka hy hade antagit samma färg som sur mjölk.

”Och berättade rektor Dumbledore också om de närmare omständigheterna kring hur din far räddade mitt liv?” viskade han. ”Eller ansåg han att detaljerna var för obehagliga för den dyrbare Potters ömtåliga öron?”

Harry bet sig i läppen. Han visste inte vad som egentligen hade hänt och ville inte medge det – men Snape tycktes ha gissat sanningen.

”Jag vill absolut inte att du ska ge dig av härifrån med några falska föreställningar om din far, Potter”, sade han med ett otäckt leende som förvred hela ansiktet på honom. ”Har du föreställt dig nåt lysande hjältedåd? I så fall måste jag göra dig besviken – din helgonaktige far och hans vänner spelade mig ett spratt – ett ytterst roligt trick – som hade kostat mig livet om inte din far fått kalla fötter i sista stund. Det fanns ingenting tappert över det han gjorde. Han räddade sitt eget skinn lika mycket som mitt. Om deras lilla skämt hade lyckats, hade han blivit relegerad från Hogwarts.”

Snapes ojämna, gula tänder var blottade.

”Töm fickorna, Potter!” spottade han plötsligt ur sig.

Kall av rädsla drog Harry långsamt fram Marodörkartan och påsen med skämtartiklar från Zonkos butik.

Snape tog upp påsen från Zonkos.

”Ron gav mig de där sakerna”, sade Harry och bad i sitt stilla sinne att han skulle få en chans att varna Ron innan Snape fick tag i honom. ”Han ... hade med sig dem från Hogsmeade förra gången ...”

”Jaså, verkligen? Och du har släpat omkring på alltihop ända sen dess? Så rörande då ... Och vad har vi här?”

Snape hade tagit upp kartan. Harry ansträngde sig så hårt han kunde att se oberörd ut.

”Bara ett extra stycke pergament”, sade han med en axelryckning.

Snape vände på kartan utan att ta blicken från Harry.

”Inte behöver du väl ett så gammalt pergamentstycke?” sade han. ”Varför kan jag inte bara ... kasta bort det?”

Hans hand gjorde en rörelse mot brasan i den öppna spisen.

”Nej!” sade Harry hastigt.

”Jaså, inte det!” sade Snape med skälvande näsborrar. ”Är det kanske ännu en dyrbar gåva från unge Weasley? Eller är det ... nånting annat? Ett brev kanske, skrivet med osynligt bläck? Eller ... instruktioner om hur man tar sig in till Hogsmeade utan att behöva passera dementorerna?”

Harry blinkade. Snapes ögon gnistrade.

”Låt mig nu se, låt mig nu se ...”, mumlade han medan han tog fram sin trollstav och slätade ut kartan på skrivbordet. ”Avslöja din hemlighet!” sade han och vidrörde pergamentet med trollstaven.

Ingenting hände. Harry knöt händerna för att hindra dem från att skaka.

”Visa dig!” sade Snape och gav kartan ett lätt men bestämt slag med staven.

Den förblev tom. Harry drog in luften i djupa, lugnande andetag.

”Professor Severus Snape, lärare vid denna skola, beordrar dig att avslöja den information du döljer!” sade Snape och gav kartan ett hårt slag med trollstaven.

Som om en osynlig hand hade börjat skriva på pergamentet visade sig ord på den släta ytan.

”Herr Måntand framför sina hälsningar till professor Snape och ber honom att inte sticka sin onormalt stora näsa i andras affärer.”

Snape stelnade till. Harry stirrade lamslagen på meddelandet. Men kartan lät sig inte nöja med detta. Flera ord dök upp under de första.

”Herr Tagghorn instämmer med herr Måntand och önskar tillfoga att professor Snape är en ful snubbe.”

Det skulle ha varit väldigt skojigt om inte situationen hade varit så allvarlig. Och det kom mera ...

”Herr Tramptass skulle vilja tillkännage sin förvåning över att en sådan idiot över huvud taget kan kalla sig professor.”

Harry slöt ögonen i förfäran. När han öppnade dem igen hade kartan just avlämnat sin sista kommentar.

”Herr Slingersvans önskar professor Snape en bra dag och råder honom att tvätta sitt hår, den äckelpottan.”

Harry väntade bara på att slaget skulle falla.

”Jaså, minsann ...”, sade Snape i överdrivet mild ton. ”Det här ska vi allt bli två om ...”

Han gick raskt fram till brasan, tog en handfull glittrande pulver ur en kruka på spiselhyllan och slängde in det i lågorna.

”Lupin!” ropade Snape in i elden. ”Jag vill gärna tala med dig!”

Ytterst förvirrad stirrade Harry på brasan. En stor, snabbt roterande skepnad hade dykt upp inne i flammorna. Några sekunder senare kom Lupin utkravlande ur spisen och borstade lite aska från sin slitna klädnad.

”Du ropade på mig, Severus?” sade han milt.

”Ja, det gjorde jag verkligen”, sade Snape med ansiktet förvridet av ilska och klev med stora steg tillbaka till skrivbordet. ”Jag bad just Potter att tömma sina fickor. Han hade på sig det här.”

Snape pekade på pergamentet, på vilket meddelandena från herrarna Måntand, Slingersvans, Tramptass och Tagghorn fortfarande glänste. Lupins ansikte fick med ens ett besynnerligt slutet uttryck.

”Nåå?” sade Snape.

Lupin fortsatte att stirra på kartan. Harry fick intrycket av att han tänkte snabbt och intensivt.

”Nåå?” upprepade Snape. ”Det här pergamentstycket är utan tvivel fullt av svart magi. Det ska ju vara ditt expertområde, Lupin. Var tror du Potter kan ha fått tag på en sån sak?”

Lupin tittade upp och kastade en hastig och nästan omärklig blick åt Harrys håll som varnade honom för att avbryta.

”Fullt av svart magi?” upprepade han milt. ”Tror du verkligen det, Severus? Jag tycker snarare det liknar ett stycke pergament som förolämpar alla som försöker läsa det. Barnsligt, men absolut inte farligt, eller hur? Jag föreställer mig att Harry har fått det från nån butik med skämtartiklar ...”

”Verkligen?” sade Snape. Hans käkar var alldeles stela av ilska. ”Tror du att en skämtbutik skulle sälja en sån sak till honom? Tror du inte det är troligare att han fick den direkt från tillverkarna?”

Harry förstod inte vad Snape talade om. Det gjorde tydligen inte Lupin heller.

”Menar du från herr Slingersvans eller nån av de andra?” frågade han. ”Harry, känner du några av de här herrarna?”

”Nej”, svarade Harry hastigt.

”Där ser du, Severus”, sade Lupin och vände sig åter till Snape. ”I mina ögon ser det ut som en Zonko-produkt.”

Som sänd från ovan kom Ron i samma ögonblick instörtande på kontoret. Han var alldeles andfådd och stannade snubblande nära Snapes skrivbord medan han höll sig för sitt värkande bröst och försökte stöta fram några ord.

”Jag ... gav ... Harry ... det ... där”, sade han halvkvävt. ”Jag ... köpte ... det ... hos ... Zonkos ... för ... längesen ...”

”Nå, då så!” sade Lupin och slog ihop händerna medan han glatt såg sig omkring på de övriga. ”Då är ju den saken ur världen! Severus, den här kan jag väl ta med mig nu, tycker du inte det?” Han vek ihop kartan och stoppade in den innanför klädnaden. ”Harry och Ron, följ med mig. Jag vill tala med er om vampyruppsatserna. Ursäkta oss, Severus ...”

Harry vågade inte titta på Snape då de lämnade hans kontor. Han, Ron och Lupin gick utan att säga ett ord hela vägen upp till entréhallen. Där vände sig Harry mot Lupin.

”Professor Lupin, jag ...”

”Jag vill inte höra några förklaringar”, sade Lupin kort. Han såg sig omkring i den tomma entréhallen och sänkte rösten. ”Jag råkar veta att den där kartan blev konfiskerad av mr Filch för många år sen. Ja, jag vet att det är en karta”, sade han då Harry och Ron såg häpna ut. ”Jag vill inte veta hur den hamnade i dina händer. Men jag måste säga att jag är ytterst förvånad över att du inte lämnade in den. I synnerhet efter vad som hände förra gången en elev lät information om slottet ligga och skräpa öppet för alla. Och jag kan inte lämna tillbaka den till dig, Harry.”

Harry hade väntat sig någonting annat, och han var för ivrig att få höra fler förklaringar för att protestera.

”Varför trodde Snape att jag hade fått den från tillverkarna?”

”Därför att ...” Lupin tvekade. ”... därför att de här kartmakarna hade gärna velat lura ut er ur skolan. De skulle ha tyckt att det var ytterst underhållande.”

”Känner professorn dem?” utbrast Harry imponerat.

”Vi har träffats”, svarade han kort. Han såg allvarligt på Harry, allvarligare än någonsin tidigare. ”Förvänta dig inte att jag ska skydda dig nån mer gång, Harry. Jag kan inte få dig att ta Sirius Black på allvar, men jag trodde faktiskt att det du hörde när dementorerna kom för nära dig hade haft större effekt på dig. Dina föräldrar gav sina liv för att du skulle få leva, Harry. Det är ett dåligt sätt du återgäldar det på ... sätter ditt liv på spel för en påse med magiska trick.”

Han gick sin väg och lämnade Harry efter sig, mer skamsen och illa till mods än han hade känt sig någon enda gång inne på Snapes kontor. Långsamt klev han och Ron uppför marmortrappan. Då Harry gick förbi den enögda häxan kom han ihåg osynlighetsmanteln – den låg fortfarande där nere, men han vågade inte gå och hämta den.

”Det är mitt fel alltihop”, sade Ron tvärt. ”Jag övertalade dig att komma med till Hogsmeade. Lupin har rätt. Det var dumt. Vi borde inte ha gjort det ...”

Han avbröt sig. De hade kommit fram till korridoren där säkerhetstrollen patrullerade, och dessutom kom Hermione gående emot dem. En enda blick på hennes ansikte övertygade Harry om att hon hade hört vad som hänt. Hjärtat sjönk ännu mer i bröstet på honom – hade hon berättat det för professor McGonagall?

”Du kommer väl för att visa oss hur skadeglad du är?” sade Ron ilsket då hon stannade framför dem. ”Eller har du just varit och skvallrat på oss?”

”Nej”, svarade Hermione. Hon höll ett brev i handen och hennes läppar darrade. ”Jag tyckte bara att ni borde få veta ... Hagrid förlorade målet. Vingfåle ska avrättas.”





15. Quidditchfinalen


”Han ... han skickade det här till mig”, sade Hermione och räckte fram brevet.

Harry tog det. Pergamentet var fuktigt och enorma tårdroppar hade fått bläcket att flyta ut här och där, så det var mycket svårt att läsa.

Kära Hermione.

Vi förlorade. Jag har fått tillåtelse å ta me han tillbaka till Hogwarts. Datum för avrättningen e ännu inte bestämt. Vingfåle tyckte de va roligt å va i London.

Jag ska inte glömma all hjälpen du gav oss.

Hagrid

”De kan inte göra så här”, sade Harry. ”Det kan de inte. Vingfåle är inte farlig.”

”Malfoys pappa skrämde kommittén till att fatta beslutet”, sade Hermione och torkade sig i ögonen. ”Ni vet ju hur han är. De är en samling gaggiga gamla idioter, och de blev skrämda. Men domen kan överklagas. Den möjligheten finns alltid. Fast jag kan inte se nåt hopp ... ingenting går ändå att ändra.”

”Jo, det gör det”, sade Ron med eftertryck. ”Du ska inte behöva göra allt jobbet ensam den här gången, Hermione. Jag ska hjälpa dig.”

”Å, Ron!”

Hermione slog armarna om halsen på Ron och bröt fullkomligt ihop. Ron såg helt skräckslagen ut och klappade henne tafatt på huvudet. Till sist drog sig Hermione tillbaka från honom.

”Ron, jag är verkligen jätteledsen för det som hände med Scabbers ...”, snyftade hon.

”Jaa ... fast ... han var ju gammal förstås”, sade Ron och såg utomordentligt lättad ut över att hon hade släppt taget om halsen på honom. ”Och han var faktiskt inte till nån större nytta. Vem vet, jag kanske får en uggla av mamma och pappa i stället.”

Säkerhetsåtgärderna, som hade vidtagits efter Blacks andra inbrott, begränsade elevernas rörelsefrihet och hindrade Harry, Ron och Hermione från att gå och hälsa på Hagrid på kvällen. Deras enda chans att prata med honom var under lektionerna i skötsel av magiska djur.

Hagrid verkade förlamad av chocken efter domen.

”De e mitt fel alltihop. Jag fick tunghäfta. Dom satt där allesammans i sina svarta klädnader å jag tappa mina anteckningar hela tiden å glömde alla dom där årtalen du hade slagit opp åt mej, Hermione. Å sen reste sej Lucius Malfoy å höll sitt tal, å kommittén gjorde precis som han sa åt dom ...”

”Vi har fortfarande möjligheten att överklaga!” sade Ron häftigt. ”Ge inte upp än, vi jobbar på det!”

De var på väg tillbaka upp till slottet med resten av klassen. Framför sig kunde de se Malfoy, som gick tillsammans med Crabbe och Goyle. De såg sig hela tiden om och skrattade hånfullt.

”De e ingen idé, Ron”, sade Hagrid sorgset då de kom fram till slottstrappan. ”Lucius Malfoy har den där kommittén som i en liten ask. Jag tänker bara se till att Vingfåles sista tid blir den lyckligaste han nånsin haft. De e jag skyldig han ...”

Hagrid vände om och skyndade tillbaka till sin stuga med ansiktet begravt i näsduken.

”Titta, vad han lipar!”

Malfoy, Crabbe och Goyle hade stått och lyssnat alldeles innanför slottsdörren.

”Har ni nånsin sett nåt så ynkligt?” sade Malfoy. ”Och han ska föreställa att vara vår lärare!”

Harry och Ron kastade sig båda ursinnigt fram mot Malfoy, men Hermione förekom dem. Smack!

Hon hade gett Draco Malfoy en örfil med all den kraft hon var mäktig. Malfoy vacklade till. Harry, Ron, Crabbe och Goyle stod bara och gapade av förvåning medan Hermione höjde handen igen.

”Våga bara inte att kalla Hagrid ynklig igen, din vidriga ... din elaka ...”

”Hermione!” sade Ron med svag röst och försökte gripa tag i handen på henne just som hon var på väg att slå till igen.

”Undan med dig, Ron!”

Hermione drog fram sitt trollspö. Malfoy drog sig bakåt. Crabbe och Goyle såg förvirrat på honom i väntan på order.

”Kom”, mumlade Malfoy och i nästa ögonblick hade alla tre försvunnit in i gången till källarhålorna.

”Men Hermione då!” sade Ron igen. Han lät både förbluffad och imponerad.

”Harry, du måste besegra honom i quidditchfinalen!” sade Hermione gällt. ”Det måste du helt enkelt, för jag står inte ut med att Slytherin vinner!”

”Lektionen i trollformellära har redan börjat”, sade Ron, som fortfarande glodde på Hermione med stora ögon. ”Det är bäst att vi kilar nu.”

De sprang uppför marmortrappan och vidare mot professor Flitwicks klassrum.

”Ni kommer för sent, pojkar!” sade professor Flitwick förebrående då Harry öppnade klassrumsdörren. ”Kom in med er, skynda på att ta fram era trollstavar. Vi experimenterar med uppmuntringsbesvärjelser i dag. Klassen har redan delat upp sig i par.”

Harry och Ron skyndade sig till en bänk längst bak och öppnade sina skolväskor. Ron såg sig om.

”Vart tog Hermione vägen?”

Harry såg sig också omkring. Hermione hade inte kommit in i klassrummet, och ändå var Harry säker på att hon hade stått alldeles bredvid honom när han öppnade dörren.

”Det var konstigt”, sade Harry och stirrade på Ron. ”Kanske ... kanske hon gick på toaletten eller nåt?”

Men Hermione dök inte upp på hela lektionen.

”Hon kunde ha behövt en uppmuntringsbesvärjelse själv”, sade Ron då hela klassen efter avslutad lektion gick ner till lunchen med breda leenden.

Uppmuntringsbesvärjelserna hade fyllt dem alla med en känsla av välbefinnande och tillfredsställelse.

Hermione var inte med vid lunchen heller. När de väl hade ätit sin äppelpaj och efterverkningarna av uppmuntringsbesvärjelserna höll på att försvinna började både Harry och Ron bli lätt oroliga.

”Du tror väl inte att Malfoy har gjort henne nåt?” frågade Ron ängsligt då de skyndade upp till Gryffindortornet.

De passerade säkerhetstrollen, sade lösenordet till Den tjocka damen (”Slamserislams”) och klättrade in i uppehållsrummet genom porträtthålet.

Hermione satt vid ett bord och sov djupt med huvudet vilande på en talmagibok. De gick och satte sig på varsin sida om henne. Harry petade hårt på henne så att hon vaknade.

”V-vad?” sade Hermione och vaknade med ett ryck. Hon stirrade vilt omkring sig. ”Är det dags att gå? V-vad ska vi ha för lektion nu?”

”Spådomskonst, men inte förrän om tjugo minuter”, sade Harry. ”Hermione, varför kom du inte till lektionen i trollformellära?”

”Vad? O, nej!” kved Hermione. ”Jag glömde att gå på trollformellektionen!”

”Men hur kunde du glömma det?” frågade Harry. ”Du gick ju dit tillsammans med oss. Vi stod precis utanför klassrummet!”

”Jag kan bara inte tro det!” jämrade sig Hermione. ”Var professor Flitwick mycket arg? Å, det är Malfoys fel! Jag tänkte på honom och glömde bort allting annat!”

”Vet du vad, Hermione?” sade Ron och tittade på den jättetjocka talmagiboken som Hermione hade använt till kudde. ”Jag tror att du håller på att bryta ihop. Du försöker klara av alldeles för mycket.”

”Nej, det gör jag visst inte!” sade Hermione. Hon strök håret ur ögonen och tittade sig missmodigt omkring efter sin väska. ”Jag gjorde bara ett litet misstag och ingenting annat! Det är bäst att jag söker upp professor Flitwick och ber om ursäkt. Vi ses på spådomslektionen!”

Tjugo minuter senare slöt sig Hermione åter till dem vid foten av professor Trelawneys stege. Hon såg oerhört trött och jäktad ut.

”Jag kan bara inte fatta att jag missade uppmuntringsbesvärjelserna! Och jag slår vad om att de kommer upp i examensprovet! Professor Flitwick antydde att de kunde göra det!”

De klättrade i tur och ordning uppför stegen till det halvmörka, kvava tornrummet. På vartenda litet bord stod en lysande kristallkula fylld med ett pärlvitt dis. Harry, Ron och Hermione slog sig ner tillsammans vid ett vingligt bord.

”Jag trodde inte vi skulle börja med kristallkulor förrän nästa termin”, mumlade Ron medan han kastade en vaksam blick omkring sig för att se om professor Trelawney stod och lurade någonstans i närheten.

”Klaga inte, för det betyder ju att vi är färdiga med att läsa i handflatorna”, mumlade Harry tillbaka. ”Jag blev så less på att se hennes utbrott varenda gång hon tittade på mina händer.”

”God dag på er allesammans!” sade den välbekanta, beslöjade rösten och professor Trelawney trädde fram ur skuggorna på sitt sedvanliga dramatiska sätt.

Parvati och Lavender började darra av spänning; deras ansikten lystes upp av den disiga glöden från kristallkulan mitt på bordet.

”Jag har beslutat att introducera kristallkulan tidigare än planerat”, sade professor Trelawney och satte sig ner med ryggen mot brasan. Hon såg sig omkring. ”Ödet har låtit mig få veta att just kristallkulan kommer att ingå i ert examensprov i juni, och därför är jag angelägen att låta er öva så mycket som möjligt på den.”

Hermione fnös.

”Nej, vet ni vad ... ’ödet har låtit mig få veta’ ... Vem är det som sätter ihop examensprovet? Det är ju hon själv! Vilken fantastisk förutsägelse!” sade hon utan att bry sig om att sänka rösten.

Det var svårt att avgöra om professor Trelawney hade hört dem eftersom hennes ansikte var dolt i skuggan. Hon fortsatte i varje fall som om hon inte hade hört.

”Att se i kristallkulan är en särskilt förfinad spådomskonst”, sade hon drömmande. ”Jag förväntar mig inte att nån av er ska kunna Se när ni första gången blickar in i kulans oändliga djup. Vi ska börja med att öva oss i att koppla av det medvetna sinnet och det yttre ögat.” Ron började fnissa obehärskat och var tvungen att stoppa en näve i munnen för att kväva ljudet. ”Det är nödvändigt för att göra det inre ögat klarskådande och skärpa det övermedvetna sinnet. Om vi har tur, så kanske några av er kommer att Se innan lektionen är till ända.”

Och så började de. Åtminstone Harry kände sig ganska idiotisk där han satt och stirrade dumt på kristallkulan och försökte hålla hjärnan tom medan tankar som ”vad fånigt det här är” hela tiden for genom den. Det blev inte bättre av att Ron satt och fnissade mest hela tiden medan Hermione bara fnyste.

”Har ni sett nånting än?”frågade Harry dem efter en kvarts tyst kristallskådande.

”Ja, det är ett brännmärke här på bordet”, sade Ron och pekade. ”Nån har vält omkull ett stearinljus.”

”Det här är ett förfärligt slöseri med tid”, väste Hermione. ”Jag skulle kunna göra nånting nyttigt i stället, som till exempel att läsa om uppmuntringsbesvärjelser.”

Professor Trelawney kom frasande förbi.

”Skulle nån vilja ha min hjälp med att tolka de skugglika förebuden inuti kristallkulan?” hördes hennes hesa, beslöjade röst över klirret från armbanden.

”Jag behöver ingen hjälp”, viskade Ron. ”Det är självklart vad det här betyder. Det kommer att bli förfärligt mycket dimma i kväll.”

Både Harry och Hermione brast i skratt.

”Nej, vet ni vad!” sade professor Trelawney då alla vred på huvudet åt deras håll. Parvati och Lavender såg chockerade ut. ”Ni förstör de klärvoajanta vibrationerna!”

Hon kom fram till deras bord och kastade en blick i kristallkulan. Harry kände hur hjärtat sjönk i bröstet på honom. Han var säker på vad som nu skulle komma ...

”Det är nånting här!” viskade professor Trelawney och böjde ner ansiktet mot kristallkulan så att den reflekterades dubbelt i hennes jättestora glasögon. ”Nånting som rör sig ... men vad är det?”

Harry var beredd att satsa allt han ägde, inklusive Åskviggen, på att det inte var goda nyheter, vad det än kunde vara. Och mycket riktigt ...

”Käre lille vän ...”, flämtade professor Trelawney och såg upp på Harry. ”Det syns här, tydligare än nånsin tidigare ... Min vän, den kommer lufsande emot dig, den kommer närmare och närmare ... Gry...”

”Å, men snälla rara nån!” sade Hermione med hög röst. ”Inte den där löjliga Grymmen nu igen!”

Professor Trelawney vände sina jättestora ögon mot Hermiones ansikte. Parvati viskade någonting till Lavender, och båda två blängde ilsket på Hermione. Professor Trelawney rätade upp sig och betraktade Hermione med omisskännlig vrede.

”Jag är ledsen att behöva säga att från första ögonblicket du infann dig på mina lektioner, kära lilla du, har det tydligt framgått att du inte har begåvning för spådomens ädla konst. Jag kan faktiskt inte påminna mig att jag nånsin träffat på en elev med ett så andefattigt sinne.”

Det blev ett ögonblicks tystnad. Sedan ...

”Fint!” sade Hermione medan hon reste sig upp och stoppade tillbaka Hur man avslöjar framtiden i skolväskan. ”Fint!” upprepade hon och svingade väskan så häftigt över axeln att hon nästan slog ner Ron från stolen. ”Jag ger upp! Jag är färdig med det här!”

Och till hela klassens häpnad marscherade Hermione fram till luckan i golvet, sparkade upp den och klättrade nerför stegen. I nästa ögonblick var hon försvunnen.

Det tog några minuter för klassen att samla sig igen. Professor Trelawney verkade ha glömt allt om Grymmen. Hon vände tvärt ryggen åt Harrys och Rons bord, andades tungt och drog sin flortunna schal tätare om halsen.

”Oooooj!” kom det plötsligt från Lavender. Alla hoppade till. ”Ojojoj, professor Trelawney, jag kom just att tänka på en sak! Ni såg att hon lämnade oss, visst gjorde ni? Visst gjorde ni det, professorn? ’Vid påsktiden kommer en av er att lämna oss för alltid!’ Det sa ni för evigheter sen, professorn.”

Professor Trelawney gav henne ett gråtmilt leende.

”Ja, lilla vän, jag visste mycket väl att Hermione Granger skulle lämna oss. Men man hoppas ju alltid att man kan ha tagit fel på tecknen ... Det inre ögat kan vara en börda, kan jag tala om för er ...”

Lavender och Parvati såg djupt imponerade ut och flyttade lite på sig så att professor Trelawney kunde sätta sig vid deras bord i stället.

”Maken till dag för Hermione, va?” mumlade Ron till Harry med ett nästan vördnadsfullt uttryck i ansiktet.

”Ja, det kan man verkligen säga ...”

Harry tittade in i kristallkulan men såg ingenting annat än ett virvlande dis. Hade professor Trelawney verkligen sett Grymmen igen? Skulle han få göra det? Det sista han behövde var ännu en livsfarlig olycka, nu när quidditchfinalen kom allt närmare.

Påsklovet var inte särskilt vilsamt. Tredjeårseleverna hade aldrig förr haft så många läxuppgifter. Neville Longbottom var nära ett nervöst sammanbrott, och han var inte den ende.

”Ska det här kallas lov!” vrålade Seamus Finnigan rakt ut i uppehållsrummet en eftermiddag. ”Det dröjer ju jättelänge till examensproven, så vad är det de sysslar med?”

Men ingen hade så mycket att göra som Hermione. Även utan kursen i spådomskonst läste hon fler ämnen än någon annan. Hon var alltid den sista som lämnade uppehållsrummet på kvällen och den första som anlände till biblioteket på morgonen. Hon hade svarta skuggor under ögonen precis som professor Lupin och verkade hela tiden nära att brista i gråt.

Ron hade tagit över ansvaret för Vingfåles överklagande. När han inte gjorde sina egna läxor satt han och hängde över jättetjocka böcker med titlar som Handbok i hippogriffpsykologi och Fågel eller fiende? En studie i hippogriffens brutala väsen. Han var så uppslukad av sin läsning att han till och med glömde att vara otrevlig mot Krumben.

Harry hade det också arbetsamt. Han måste passa in läxläsningen mellan de dagliga träningspassen i quidditch, för att inte nämna de ändlösa taktikdiskussionerna med Wood. Matchen Gryffindor mot Slytherin skulle äga rum första lördagen efter påsklovet. Slytherin ledde turneringen med exakt två hundra poäng. Det innebar (vilket Wood hela tiden påminde sitt lag om) att om de ville vinna segerpokalen måste de slå Slytherin med långt fler poäng än två hundra i den här matchen. Det innebar också att största delen av ansvaret för att vinna vilade på Harry, eftersom det var värt etthundrafemtio poäng om man fångade kvicken.

”Men du får bara fånga kvicken om vi leder med mer än femtio poäng”, sade Wood gång på gång till Harry. ”Bara om vi leder med mer än femtio poäng, Harry, annars vinner vi matchen men förlorar turneringen! Du har fattat det, va? Du får bara fånga kvicken om vi leder ...”

”JAG VET DET, OLIVER!” skrek Harry.

Alla i Gryffindors elevhem var som besatta av den kommande matchen. Gryffindor hade inte vunnit quidditchpokalen sedan den legendariske Charlie Weasley (Rons näst äldste bror) hade varit sökare. Men Harry trodde inte att någon av dem, inte ens Wood, önskade vinna lika intensivt som han. Fiendskapen mellan Harry och Malfoy hade aldrig varit så stark som nu. Malfoy kände fortfarande skam och förbittring efter lerkastningsepisoden i Hogsmeade och var dessutom rasande över att Harry hade lyckats slingra sig undan bestraffning. Harry hade inte glömt Malfoys försök att sabotera för honom i matchen mot Ravenclaw, men det var affären med Vingfåle som stärkte honom mest i beslutet att besegra Malfoy inför ögonen på hela skolan.

Aldrig tidigare, så länge någon kunde minnas, hade stämningen i väntan på en match varit så starkt laddad. Efter påsklovet var förhållandet mellan de båda lagen och deras elevhem så spänt att det närmade sig bristningsgränsen. Det utbröt en del mindre slagsmål i korridorerna, och de kulminerade i en otrevlig händelse där en fjärdeårselev från Gryffindor och en sjätteårselev från Slytherin hamnade i sjukhusflygeln med purjolökar växande ut ur öronen.

Harry hade det särskilt svårt. Han kunde inte gå till en lektion utan att Slytherinelever satte krokben för honom och försökte få honom att ramla omkull. Crabbe och Goyle dök upp vart han än gick, men lunkade besvikna i väg när de såg honom omgiven av kamrater. Wood hade gett order om att man skulle följa Harry överallt, för den händelse att Slytherineleverna planerade att försätta honom ur spel. Alla från Gryffindor tog entusiastiskt på sig uppgiften och gjorde det omöjligt för Harry att komma i tid till lektionerna eftersom han ständigt var omgiven av en stor, pladdrande elevskock. Harry var mer bekymrad för Åskviggens säkerhet än för sin egen. När han inte använde den gömde han den i sin låsta koffert, och ofta på rasterna rusade han tillbaka upp i Gryffindortornet för att kontrollera att den fortfarande var där.

Kvällen före matchen var det ingen som ägnade sig åt de sedvanliga aktiviteterna i Gryffindors uppehållsrum. Till och med Hermione hade lagt ifrån sig böckerna.

”Jag kan inte arbeta, för jag kan inte koncentrera mig”, sade hon nervöst.

Det var en hel del oväsen. Fred och George fick utlopp för spänningen genom att vara högljuddare och skämtsammare än någonsin. I ett hörn satt Oliver Wood böjd över en modell av quidditchplanen och förflyttade de små figurerna på den med hjälp av sin trollstav medan han mumlade för sig själv. Angelina, Alicia och Katie skrattade åt Freds och Georges lustigheter. Harry satt tillsammans med Ron och Hermione en bit från de andra och försökte låta bli att tänka på nästa dag. Var gång han gjorde det fick han nämligen den otäcka känslan av att någonting mycket stort kämpade för att ta sig ut ur hans mage.

”Du klarar det säkert fint!” sade Hermione åt honom, trots att hon såg närmast skräckslagen ut.

”Du har ju en Åskvigg!” sade Ron.

”Javisst ...”, sade Harry medan det vred sig i magen på honom.

Det kom som en lättnad när Wood plötsligt reste sig upp och ropade:

”Sängdags för laget!”

Harry sov illa. Först drömde han att han hade försovit sig och att Wood skrek: ”Vart tog du vägen? Vi blev tvungna att använda Neville i stället!” Sedan drömde han att Malfoy och resten av Slytherinlaget anlände till matchen flygande på drakar. Han flög med halsbrytande fart för att undvika ett utbrott av flammor ur gapet på Malfoys drake då han upptäckte att han hade glömt sin Åskvigg. Han föll virvlande ner mot marken och vaknade med ett ryck. Det tog några sekunder innan det gick upp för Harry att matchen ännu inte hade ägt rum, att han låg tryggt i sin säng och att Slytherinlaget självfallet inte skulle tillåtas att spela en match flygande på drakar. Han kände sig mycket törstig. Så tyst han kunde kröp han ur himmelssängen och smög fram till silverkannan under fönstret för att hälla upp lite vatten åt sig.

Området kring skolan låg stilla och tyst. Inte så mycket som en vindpust rörde vid trädtopparna i Den förbjudna skogen. Det piskande pilträdet stod orörligt och såg oskyldigt ut. Det verkade som om väderförhållandena skulle bli perfekta för matchen.

Harry satte ifrån sig bägaren och skulle just återvända till sängen då någonting fångade hans blick genom fönstret. Något slags djur kom smygande över den silverglänsande gräsmattan.

Harry rusade bort till sitt nattduksbord, slet åt sig glasögonen och skyndade sedan tillbaka till fönstret. Det kunde inte vara Grymmen, inte nu, inte precis före matchen ...

Han kikade ut på gräsmattan igen, och efter en minuts intensivt spejande fick han syn på det. Det gick alldeles i utkanten av skogen nu ... Det var inte alls Grymmen ... det var en katt ... Harry grep hårt om fönsterbrädan av ren lättnad då han kände igen flaskborstsvansen. Det var bara Krumben ...

Eller var det bara Krumben? Harry kisade och pressade näsan tätt mot fönsterrutan. Krumben verkade ha stannat upp. Harry var säker på att han kunde se någonting annat som också rörde sig i skuggan av träden.

Och i nästa ögonblick dök det upp ett djur till: en jättelik, lurvig, svart hund som rörde sig förstulet över gräsmattan med Krumben smygande bredvid sig. Harry stirrade. Vad skulle det här betyda? Om Krumben också kunde se hunden, hur kunde den då vara ett varsel om Harrys död?

”Ron!” viskade Harry upphetsat. ”Ron! Vakna!”

”Va?”

”Du måste komma hit och tala om för mig om du kan se nånting!”

”Det är ju alldeles mörkt, Harry”, mumlade Ron grötigt. ”Vad snackar du om?”

”Här nere ...”

Harry kastade en hastig blick ut genom fönstret igen.

Krumben och hunden var försvunna. Harry klättrade upp på fönsterbrädan för att kunna titta rakt ner i skuggorna på slottsgården, men där syntes ingenting. Vart hade de tagit vägen?

En högljudd snarkning talade om för honom att Ron hade somnat igen.

Harry och resten av Gryffindorlaget trädde in i stora salen under stormande bifall dagen därpå. Harry kunde inte hejda ett brett leende då han såg att både Ravenclaw- och Hufflepuffborden också applåderade dem. Vid Slytherinbordet visslades det däremot högt då Gryffindorlaget passerade. Harry lade märke till att Malfoy såg ännu blekare ut än vanligt.

Wood tillbringade hela frukosten med att uppmana sina spelare att äta, medan han själv inte rörde maten. Sedan beordrade han dem att skynda i väg till spelplanen innan någon annan hade ätit färdigt för att de skulle få en uppfattning om förhållandena där. När de lämnade stora salen bröt bifallet loss igen.

”Lycka till, Harry!” ropade Cho Chang.

Harry kände hur han rodnade.

”Okej, ingen vind att tala om. Solen är lite skarp, den kan komma att blända er, så se upp för den. Marken är ganska hård, det är bra, för då får vi ett bra avstamp ...”

Wood stegade fram och tillbaka över planen och stirrade sig omkring med laget bakom sig. Äntligen såg de på avstånd hur slottets huvudport öppnades och alla de övriga eleverna myllrade ut och började gå nerför gräsmattorna.

”Omklädningsrummet”, sade Wood kort och koncist.

Ingen i laget yttrade ett ord medan de bytte om till de mörkröda klädnaderna. Harry undrade om de andra kände likadant som han själv: som om han hade ätit något till frukost som snodde och vred sig inuti magen. Det verkade inte ha gått mer än några sekunder när Wood med ens sade:

”Okej, nu är det dags, låt oss gå ut!”

De marscherade ut på planen under ett väldigt oväsen från läktarna. Tre fjärdedelar av åskådarna bar mörkröda rosetter och viftade med mörkröda flaggor med Gryffindors lejonsymbol. De höjde banderoller i vädret med stridsrop som ”KOM IGEN GRYFFINDOR!” och ”POKALEN ÅT LEJONEN!” Men bakom Slytherins målstolpar satt det två hundra åskådare klädda i grönt; Slytherins silverorm glittrade på deras flaggor och på första raden satt professor Snape, iförd en grön klädnad som alla de övriga och med ett mycket bistert leende på läpparna.

”Och här kommer Gryffindorlaget ut på planen!” skrek Lee Jordan. Han hade som vanligt rollen som kommentator. ”Potter, Bell, Johnson, Spinnet, Weasley, Weasley och Wood. Allmänt erkända som de bästa spelare ett Hogwartslag har haft på många år ...”

Lees kommentarer drunknade i en våg av burop från Slytherins ände av läktaren.

”Och här kommer nu Slytherinlaget, anfört av kapten Flint. Han har gjort en del ändringar i sammansättningen av laget och verkar snarare ha gått efter storlek än efter skicklighet ...”

Mer buanden från Slytherinanhängarna. Men Harry tyckte att det låg någonting i det Lee hade sagt. Malfoy var avgjort den minste i Slytherinlaget; resten av dem var enorma.

”Kaptener, skaka hand!” sade madam Hooch.

Flint och Wood klev fram mot varandra och utväxlade hårda handslag; det såg ut som om de försökte krossa varandras fingrar.

”Upp på kvastarna nu!” ropade madam Hooch. ”Tre ... två ... ett ...”

Signalen från hennes visselpipa gick förlorad i vrålet från åskådarna då fjorton kvastar steg upp i luften. Harry kände hur håret blåste undan från pannan och stridsnervositeten gav vika för spelets tjusning. Han tittade sig omkring, upptäckte Malfoy tätt bakom sig och satte upp farten på jakt efter kvicken.

”Och Gryffindor angriper. Alicia Spinnet från Gryffindor har klonken och susar direkt mot Slytherins målring, det ser bra ut, Alicia! Oj, nej ... Warrington snor klonken ifrån henne, Warrington från Slytherins lag i full fart mot andra änden av banan ... Pang! Snygg träff med dunkaren av George Weasley, Warrington tappar klonken, den fångas upp av ... Johnson. Gryffindor angriper igen, kom igen nu, Angelina ... Skicklig undansväng runt Montague ... Ducka, Angelina, det kommer en dunkare emot dig! HON GÖR MÅL! TIO – NOLL TILL GRYFFINDOR!”

Angelina slog jublande hål med näven i luften medan hon flög en runda längs kanten av banan. Det mörkröda åskådarhavet nedanför skrek ut sin förtjusning ...

”Aaj!”

Angelina var nära att kastas av kvasten då Marcus Flint flög rakt på henne.

”Förlåt!” sade Flint när publiken nedanför buade åt honom. ”Förlåt, jag såg henne inte!”

I nästa ögonblick hade Fred Weasley smällt sin slagmansklubba i bakhuvudet på Flint. Flints näsa for ner i kvastskaftet och började blöda.

”Nu får det vara nog!” skrek madam Hooch gällt och flög hastigt upp mellan dem. ”Straffkast för Gryffindor på grund av ett oprovocerat angrepp på deras jagare! Straffkast för Slytherin på grund av avsiktlig skada på deras jagare!”

”Ä, lägg av nu!” tjöt Fred, men madam Hooch blåste i visselpipan och Alicia flög fram för att göra sitt straffkast.

”Kom igen, Alicia!” vrålade Lee i tystnaden som föll över åskådarläktarna. ”JA! HON HAR SLAGIT MÅLVAKTAREN! TJUGO – NOLL TILL GRYFFINDOR!”

Harry svängde tvärt med sin Åskvigg för att se när Flint, som fortfarande blödde ymnigt ur näsan, flög fram för att göra sitt straffkast. Wood svävade framför Gryffindors målstolpar med sammanbitna käkar.

”Wood är ju en enastående skicklig vaktare!” informerade Lee Jordan publiken medan Flint väntade på madam Hoochs visselsignal. ”Helt enastående! Mycket svår att ta sig förbi ... verkligt svår. JAAA! JAG KAN KNAPPT TRO ATT DET ÄR SANT! HAN RÄDDADE DEN!”

Lättad susade Harry i väg uppåt och fortsatte att speja efter kvicken samtidigt som han lyssnade noga efter varje ord i Lees kommentarer. Det var ytterst viktigt att han höll Malfoy borta från kvicken tills Gryffindor ledde med mer än femtio poäng ...

”Gryffindor för spelet, nej, nu är det Slytherin som angriper ... Nej! Gryffindor för spelet igen, och det är Katie Bell, Katie Bell från Gryffindor som har klonken, hon flyger snabbt upp längs banan ... Det var med avsikt, det där!”

Montague, en Slytherinjagare, hade svängt in framför Katie, men i stället för att ta klonken hade han gripit tag i hennes huvud. Katie hjulade runt i luften och lyckades hålla sig kvar på kvasten men tappade klonken.

Madam Hooch blåste åter i visselpipan medan hon susade fram till Montague och började skrika åt honom. En minut senare hade Katie gjort ett nytt straffkast och fått in ett mål till mot Slytherin.

”TRETTIO – NOLL! DÄR FICK DU, DIN GEMENA FUSKARE!”

”Jordan, om du inte kan kommentera på ett opartiskt sätt ...!”

”Jag säger bara som det är, professor McGonagall!”

Harry kände en våldsam stöt av upphetsning. Han hade upptäckt kvicken – den skimrade nere vid foten av en av Gryffindors målstolpar – men han fick inte fånga den ännu. Och om Malfoy fick syn på den ...

Med ett låtsat uttryck av plötsligt koncentration svängde Harry Åskviggen ett halvt varv runt och fräste i väg mot Slytherins planhalva. Det fungerade. Malfoy kom susande efter honom, tydligen i tron att Harry hade sett kvicken där ...

Svisch!

En av dunkarna strök förbi Harrys högra öra. Det var den jättelike Slytherinslagmannen Derrick som hade skjutit den mot honom. I nästa ögonblick ...

Svisch!

Dunkare nummer två skrapade Harrys armbåge. Den andre slagmannen, Bole, närmade sig.

Harry fick en flyktig glimt av Bole och Derrick, som kom susande emot honom med höjda klubbor ...

Han vände Åskviggen uppåt och sköt i väg i sista sekunden. Bole och Derrick kolliderade med ett otäckt, brakande ljud.

”Hahaaa!” skrek Lee Jordan då de båda Slytherinslagmännen vinglade bort från varandra med händerna om huvudet. ”Vad förargligt, pojkar! Ni måste kliva upp tidigare än ni är vana om ni vill besegra en Åskvigg! Och nu angriper Gryffindor igen. Det är Johnson som har tagit klonken ... Flint flyger jämsides med henne ... Peta honom i ögat, Angelina! Det var ett skämt, professorn, det var bara ett skämt ... Å, nej, Flint har lagt beslag på klonken, Flint flyger mot Gryffindors mål ... Passa på nu, Wood, rädda den ...!”

Men Flint hade gjort mål. Det utbröt ett stort jubel bland Slytherinanhängarna och Lee svor så förskräckligt att professor McGonagall försökte slita ifrån honom den magiska megafonen.

”Förlåt, professorn, förlåt! Det ska inte hända igen! Alltså, Gryffindor leder med trettio poäng mot tio, och nu för Gryffindor spelet ...”

Matchen höll på att utveckla sig till det råaste quidditchspel Harry någonsin hade varit med om. Rasande över att Gryffindor hade tagit ledningen redan från starten började Slytherinspelarna tillgripa vilka medel som helst för att få tag i klonken. Bole slog Alicia med sin klubba och försökte bortförklara det med att han trodde hon var en dunkare. George Weasley satte en armbåge i ansiktet på Bole som svar. Madam Hooch utdömde straffkast till båda lagen, och Wood åstadkom ännu en fantastisk räddning, vilket gjorde att ställningen blev fyrtio – tio till Gryffindor.

Kvicken hade försvunnit igen. Malfoy höll sig fortfarande nära intill Harry, som svävade runt ovanför de andra spelarna och spejade efter den. När Gryffindor väl ledde över Slytherin med mer än femtio poäng, då ...

Katie gjorde mål. Femtio – tio. Fred och George Weasley kretsade runt henne med höjda klubbor, för den händelse att några av Slytherinspelarna planerade en hämndaktion. Bole och Derrick utnyttjade Freds och Georges frånvaro till att rikta båda dunkarna direkt mot Wood. De träffade honom i magen, först den ena och sedan den andra. Han rullade runt i luften och klamrade sig fast vid kvasten, kippande efter andan.

Madam Hooch var alldeles utom sig.

”MAN ANGRIPER INTE VAKTAREN OM INTE KLONKEN BEFINNER SIG INNANFÖR MÅLOMRÅDET!” skrek hon åt Bole och Derrick. ”Gryffindor får göra straffkast!”

Och Angelina gjorde mål. Sextio – tio. Ett ögonblick senare drämde Fred Weasley i väg en dunkare mot Warrington och slog klonken ur händerna på honom. Alicia fångade upp den och skickade den genom en av Slytherins målringar. Sjuttio – tio.

Gryffindoranhängarna nedanför höll på att skrika sig hesa – Gryffindor ledde med sextio poäng, och om Harry fångade kvicken nu, var pokalen deras. Harry kunde nästan känna hur hundratals ögon följde honom där han susade runt banan, högt ovanför de andra spelarna, med Malfoy tätt efter sig.

Och så fick han syn på den. Kvicken glittrade sex meter ovanför honom.

Harry accelererade häftigt; vinden brusade i öronen och han sträckte ut handen, men plötsligt började Åskviggen tappa fart ...

Han såg sig skräckslaget om. Malfoy hade kastat sig framåt, gripit tag i kvaständen på Åskviggen och drog den tillbaka.

”Du, din ...”

Harry var så ursinnig att han inte hade dragit sig för att slå till Malfoy, men han nådde tyvärr inte fram till honom. Malfoy flåsade av ansträngningen att hålla kvar greppet om Åskviggen, men hans ögon lyste av skadeglädje. Han hade uppnått det han ville – kvicken hade försvunnit igen.

”STRAFFKAST! STRAFFKAST FÖR GRYFFINDOR! JAG HAR ALDRIG SETT MAKEN TILL TARVLIGT TRICK!” gallskrek madam Hooch, som kom uppsusande till de båda sökarna medan Malfoy gled tillbaka ner på sin Nimbus Tvåtusenett.

”MALFOY, DIN VIDRIGA FUSKARE!” tjöt Lee Jordan i megafonen medan han skuttade utom räckhåll för professor McGonagall. ”DU, DIN ÄCKLIGA, FUSKANDE SK...”

Professor McGonagall brydde sig inte ens om att skälla på honom. I själva verket hötte hon själv med knytnäven i riktning mot Malfoy. Hatten hade fallit av henne och hon deltog också i de ursinniga ropen.

Alicia tog sig an Gryffindors straffkast, men hon var så arg att hon missade med flera meter. Gryffindorlaget höll på att förlora koncentrationen, och Slytherinspelarna, som gladde sig över Malfoys ojusta anslag mot Harry, sporrades till nya friska tag.

”Slytherin anfaller, Slytherin på väg mot målstolparna ... Montague gör mål ...”, stönade Lee. ”Sjuttio – tjugo till Gryffindor ...”

Harry höll sig nu så tätt intill Malfoy att deras knän slog i varandra. Harry tänkte inte låta Malfoy komma så mycket som i närheten av kvicken ...

”Men sluta med det där, Potter!” skrek Malfoy uppgivet då han försökte vända sig och fann att Harry spärrade vägen för honom.

”Angelina Johnson har klonken och anfaller för Gryffindor. Kom igen, Angelina, kom igen nu!”

Harry såg sig omkring. Förutom Malfoy var varenda Slytherinspelare, till och med deras vaktare, på väg mot Angelina i full fart. De tänkte tydligen blockera målet för henne.

Harry virvlade runt med Åskviggen och böjde sig så djupt ner att han låg platt fram över kvasten. Sedan sparkade han den framåt med all sin kraft och sköt som en projektil mot Slytherinspelarna.

”HJÄÄÄÄÄÄLP!”

De spred sig åt alla håll då Åskviggen kom susande emot dem. Angelina hade vägen fri ...

”HON GÖR MÅL! HON GÖR MÅL! Gryffindor leder med åttio poäng mot tjugo!”

Harry, som nästan hade flugit rakt in i åskådarläktaren, tvärbromsade mitt i luften, vände runt och fräste in på mitten av banan igen.

Och då fick han syn på något som nästan fick hjärtat att stanna i bröstet på honom. Malfoy dök just ner med ett triumferande ansiktsuttryck – där, bara någon meter ovanför gräset syntes något pyttelitet, guldglittrande.

Harry pressade Åskviggen neråt i en störtdykning, drev på den till det yttersta, men Malfoy var långt, långt före.

”Fortare! Fortare! Fortare!” manade Harry på sin kvast.

De knappade in på Malfoy ... Harry lade sig platt mot kvastskaftet då Bole skickade en dunkare mot honom. Nu var han framme vid Malfoys fötter ... Nu var han i jämnhöjd ...

Harry kastade sig framåt och släppte taget om kvasten med båda händerna. Han slog undan Malfoys arm och ...

”JAA!”

Han rätade upp sig ur störtdykningen och höll upp handen i luften. Stadion exploderade i jubel. Harry svävade ovanför åskådarna med ett underligt ringande ljud i öronen. Han höll den lilla gyllene bollen i ett säkert grepp i näven, medan den flaxade hopplöst med vingarna mot hans fingrar.

Wood kom flygande mot honom, halvt förblindad av tårar. Han fattade Harry om halsen och grät obehärskat mot hans axel. Därnäst kände Harry två hårda stötar då Fred och George törnade emot dem och dunkade dem i ryggen. Sedan hördes Angelinas, Alicias och Katies röster som jublade:

”Vi har vunnit pokalen! Vi har vunnit pokalen!”

Sammanslingrade i en mångarmad omfamning dalade Gryffindorlaget ner mot marken, hest skrikande och vrålande.

Våg efter våg av anhängare i mörkrött vällde över skranket och ut på planen. Händer regnade över ryggarna på dem för att utdela klappar och dunkningar. Harry hade ett förvirrat intryck av skrik och väsen och kroppar som pressades intill honom. Sedan blev han och hans medspelare upphissade och burna på mängdens axlar. I det plötsliga ljusskenet fick han syn på Hagrid, som var översållad med röda rosetter och ropade:

”Du slog dom, Harry, du slog dom! Vänta bara, tills jag berättar de för Vingfåle!”

Percy var också där. Han hoppade upp och ner som en besatt; hela hans värdighet var som bortblåst. Professor McGonagall snyftade till och med ännu häftigare än Wood och torkade sig i ögonen med en jättestor Gryffindorflagga. Och där kom nu Ron och Hermione, som kämpade sig fram i trängseln mot Harry. De var helt förstummade, de bara log och strålade medan Harry bars fram mot läktartribunen där Dumbledore stod och väntade med den enorma quidditchpokalen.

Om det bara hade funnits en dementor i närheten ... Då en snyftande Wood räckte över pokalen till Harry, och då han lyfte den högt upp i luften kände Harry att han kunde ha frambesvärjt världens starkaste Patronus.





16. Professor Trelawneys förutsägelse


Harrys jublande lyckokänsla över att äntligen ha vunnit quidditchpokalen varade minst en vecka. Till och med vädret tycktes fira segern; då juni närmade sig blev dagarna heta och soliga, utan ett moln på himlen. Ingen hade lust att göra någonting annat än att ströva omkring på skolområdet, slänga sig ner i gräset med åtskilliga liter iskyld pumpasaft och kanske spela ett enstaka parti gobbstenar eller betrakta den tioarmade jättebläckfisken, som drömmande drev fram över sjöns yta.

Men det kunde de inte göra. Examensproven närmade sig hastigt, och i stället för att gå och slå dank utomhus måste eleverna stanna kvar inne i slottet och försöka tvinga sina hjärnor till stenhård koncentration medan den förtrollande sommarluften kom insvävande genom de öppna fönstren.

Till och med Fred och George Weasley hade setts i färd med att plugga. De skulle just avlägga sina GET-prov (Grund-Examen i Trollkonst). Percy förberedde sig för sin FUTT-examen (Fruktansvärt Utmattande Trollkarls-Test), som var den högsta och mest meriterande utbildning Hogwarts kunde erbjuda. Eftersom Percy hoppades få en anställning i Trolldomsministeriet behövde han absoluta toppbetyg. Han blev mer och mer nervös och retlig, och var och en som störde tystnaden i uppehållsrummet på kvällarna fick stränga straff. Den enda som verkade mer nervös än Percy var faktiskt Hermione.

Harry och Ron hade upphört att fråga henne hur hon klarade av att delta i flera lektioner samtidigt, men de kunde inte behärska sig när de såg det examensschema hon hade ritat upp åt sig själv. Första spalten såg ut på följande sätt:

Måndag

Kl. 9.00 Talmagi

Kl. 9.00 Förvandlingskonst

Lunch

Kl. 13.00 Trollformellära

Kl. 13.00 Forntida runskrift





”Hermione?” började Ron försiktigt, för hon hade en tendens att explodera när hon blev störd nu för tiden. ”Öh ... är du säker på att du har skrivit ner de här tiderna riktigt?”

”Vad då?” fräste Hermione irriterat. Hon tog upp examensschemat och granskade det. ”Ja, det är klart att jag har.”

”Är det nån idé att fråga dig hur du ska bära dig åt för att göra två examensprov samtidigt?”

”Nej”, svarade Hermione i kort ton. ”Har nån av er båda sett mitt exemplar av Numerologi och grammatik?”

”O, ja, jag lånade den för att ha nåt roligt att läsa i sängen”, sade Ron, men han sade det mycket lågt.

Hermione började flytta omkring högar med pergament på sitt bord, på jakt efter boken. I samma ögonblick hördes ett prasslande från fönstret och Hedwig kom inflaxande med ett litet brev hårt fasthållet i näbben.

”Det är från Hagrid”, sade Harry och slet upp brevet. ”Vingfåles överklagande – ärendet ska prövas den sjätte.”

”Det är samma dag vi avslutar våra examensprov”, sade Hermione, som fortfarande letade överallt efter sin talmagibok.

”Och de kommer upp hit till skolan för att göra det”, sade Harry och läste vidare i brevet. ”Nån från Trolldomsministeriet och ... och en bödel.”

Hermione tittade förskräckt upp.

”Tar de med sig bödeln när de ska ta ställning till överklagandet? Men det låter ju som om de redan har bestämt sig!”

”Jaa, det gör det”, sade Harry långsamt.

”Så kan de inte göra!” tjöt Ron. ”Jag har lagt ner hur mycket tid som helst på att läsa in massor av saker åt Hagrid ... De kan inte bara strunta i det!”

Men Harry hade en otäck känsla av att Kommittén för bortskaffandet av magiska djur redan hade tvingats till sitt beslut av mr Lucius Malfoy. Draco, som hade varit märkbart nertryckt sedan Gryffindors triumf i quidditchfinalen, såg ut att återvinna en del av sin gamla självsäkerhet de följande dagarna. Harry hörde honom säga i hånfull ton att han var säker på att Vingfåle skulle avrättas, och han verkade oerhört belåten med sig själv för att ha åstadkommit det.

Harry måste lägga band på sig för att inte följa Hermiones exempel och ge Malfoy en ordentlig örfil när han hörde honom. Och det värsta av alltsammans var att de varken hade tid eller tillfälle att gå och hälsa på Hagrid, eftersom de nya, stränga säkerhetsåtgärderna inte hade upphävts – och Harry vågade inte gå och hämta sin osynlighetsmantel från gången under den enögda häxan.

Examensveckan började, och en onaturlig tystnad sänkte sig över slottet. Tredjeårseleverna dök upp från proven i förvandlingskonst vid lunchdags på måndagen, utmattade och askgrå i ansiktet. De jämförde resultat och klagade över de svåra uppgifter de hade fått. Bland annat skulle de förvandla en tekanna till en landsköldpadda.

Hermione irriterade sina kamrater genom att tjafsa om att hennes landsköldpadda mer hade liknat en havssköldpadda, vilket var det sista de övriga bekymrade sig över.

”Min hade hela tiden en snabel i stället för en svans, vilken mardröm ...”

”Var det meningen att sköldpaddorna skulle andas ut ånga?”

”Min hade ett tårpilsmotiv på skölden, tror ni att det drar ner betyget?”

Sedan, efter en hastig lunch, skulle de direkt upp till examinationen i trollformellära. Hermione fick rätt; professor Flitwick gav dem i uppgift att utföra uppmuntringsbesvärjelser. Harry överdrev sin lite grann av ren nervositet och Ron, som var hans partner, bröt ihop i hysteriska skrattanfall. Han fick föras bort till ett tyst och stilla rum, där han måste tillbringa en hel timme innan han var klar att själv utföra besvärjelsen.

Efter middagen skyndade samtliga elever tillbaka till sina olika uppehållsrum, inte för att slappna av, utan för att repetera inför proven i skötsel av magiska djur, trolldryckskonst och astronomi.

Hagrid, som övervakade deras examen i skötsel av magiska djur morgonen därpå, såg ytterst frånvarande ut; hans hjärta var inte alls med i det hela. Han hade tagit med sig ett stort kar fyllt med fladdermaskar åt klassen och meddelade eleverna att för att klara provet måste de hålla liv i sina fladdermaskar i en timmes tid. Eftersom fladdermaskar mår bäst om de får sköta sig själva, var det den lättaste examen de någonsin hade haft. Det gav också Harry, Ron och Hermione gott om tillfällen att prata med Hagrid.

”Vingfåle börjar å bli lite nedstämd”, berättade Hagrid medan han böjde sig ner och låtsades kontrollera att Harrys fladdermask fortfarande levde. ”Han har vart instängd för länge ... Men i övermorgon får vi i alla fall veta hur de ska bli ... på ena eller andra viset.”

De hade examensprov i trolldryckskonst samma eftermiddag, och det blev en fullständig katastrof. Trots att Harry gjorde sitt allra bästa kunde han inte få sin förvirringsbrygd att tjockna. Snape stod och tittade på med en min av hämndlysten glädje och krafsade sedan ner något som var misstänkt likt en nolla i sin anteckningsbok innan han gick vidare.

Vid midnatt var det dags för examen i astronomi, uppe i Hogwarts högsta torn. På onsdagsmorgonen hade de prov i trollkonsthistoria, och Harry skrev ner allt Florean Fortescue hade lärt honom om medeltida häxjakter, medan han önskade att han hade haft med sig en av Fortescues goda nötchokladglassar i det kvava klassrummet. Samma eftermiddag skulle de visa sina färdigheter i örtlära. Det försiggick i drivhuset, under en brännande het sol. När det var avklarat återvände de till uppehållsrummet, med illröda, svedda nackar. Alla såg längtansfullt fram emot samma tid nästa dag då alltsammans skulle vara över.

Deras näst sista examen ägde rum på torsdagsmorgonen. Det var försvar mot svartkonster. Professor Lupin hade sammanställt det märkligaste examensprov någon av dem hittills hade varit med om. Det var ett slags hinderlöpning utomhus i solen, där de måste vada genom en djup plaskdamm som innehöll en grindylogg, ta sig över en rad gropar fyllda med rödhuvor, klafsa fram genom ett kärrområde utan att låta sig förvirras av de missledande anvisningarna från en hinkypunk och slutligen kravla in i ett gammalt ihåligt träd och oskadliggöra en ny boggart.

”Utmärkt, Harry”, mumlade Lupin då Harry klättrade ut ur trädstammen med ett brett leende. ”Högsta betyg.”

Berusad av framgången väntade Harry för att se hur det gick för Ron och Hermione. Ron klarade sig mycket bra tills han kom fram till hinkypunken, som lyckades vilseleda honom så att han sjönk ner till midjan i sumpmarken. Hermione gjorde allting perfekt tills hon nådde fram till det ihåliga trädet med boggarten inuti. Efter någon minut där inne kom hon utstörtande igen, vilt skrikande.

”Men Hermione då!” utbrast professor Lupin förskräckt. ”Hur är det fatt?”

”P-p-professor McGonagall!” flämtade Hermione och pekade på trädstammen. ”H-hon sa att jag hade fått underkänt i alla ämnen!”

Det tog en liten stund att lugna Hermione. När hon till sist hade återvunnit fattningen gick hon tillsammans med Harry och Ron tillbaka till slottet. Ron kunde fortfarande inte låta bli att göra sig lustig över Hermiones boggart, och ett gräl var just på väg att bryta ut då de hejdade sig vid synen som mötte dem överst på trappan till huvudingången.

Cornelius Fudge, som svettades lätt i sin kritstrecksrandiga mantel, stod där och stirrade ut över skolområdet. Han ryckte till vid åsynen av Harry.

”Hej där, Harry!” sade han. ”Du kommer direkt från en examen, antar jag? Det är väl snart slut nu?”

”Ja”, sade Harry.

Hermione och Ron, som inte kände trolldomsministern på samma sätt som Harry, höll sig osäkert i bakgrunden.

”Vilken vacker dag”, sade Fudge och kastade en blick över sjön. ”Det är verkligen synd ... verkligen synd ...”

Han suckade djupt och såg på Harry.

”Jag är här i ett mycket obehagligt ärende, Harry. Kommittén för bortskaffandet av magiska djur fordrar ett vittne till avrättningen av en galen hippogriff. Eftersom jag ändå måste besöka Hogwarts för att undersöka Black-situationen blev jag ombedd att träda in.”

”Betyder det att överklagandet redan har varit uppe till prövning?” insköt Ron och klev fram ett par steg.

”Nej, nej, det ska upp nu i eftermiddag”, sade Fudge och tittade nyfiket på Ron.

”Då behöver ni kanske inte alls bevittna nån avrättning!” sade Ron med stadig röst. ”Hippogriffen kanske blir frikänd!”

Innan Fudge hann svara kom två trollkarlar ut genom huvudingången bakom honom. Den ene var så urgammal att han såg ut att skrumpna mitt framför ögonen på dem. Den andre var lång och kraftig, med en smal svart mustasch. Harry antog att de måste vara representanter för Kommittén för bortskaffandet av magiska djur, för den gamle skrumpne trollkarlen kisade ner mot Hagrids stuga och sade med svag röst:

”Oj oj oj, kära nån, jag håller på att bli alldeles för gammal för sånt här ... Visst är det klockan två, Fudge?”

Mannen med den svarta mustaschen stod och fingrade på någonting i sitt bälte; Harry tittade efter och såg att han lät sin breda tumme löpa längs eggen på en skinande yxa. Ron öppnade munnen för att säga någonting, men Hermione gav honom en hård armbågsstöt i revbenen och nickade i riktning mot entréhallen.

”Varför hejdade du mig?” frågade Ron argt när de gick in i stora salen för att äta lunch. ”Såg du dem inte? De hade till och med yxan beredd! Det här är inte rättvisa!”

”Ron, din pappa arbetar för Trolldomsministeriet. Du kan inte springa runt och säga såna saker till hans chef!” sade Hermione, men även hon såg väldigt upprörd ut. ”Så länge Hagrid kan hålla huvudet kallt och framlägga sina argument på ett övertygande sätt är det inte möjligt att de kan avrätta Vingfåle ...”

Men Harry kunde höra att Hermione inte själv trodde på vad hon sade. Överallt runt omkring dem satt de andra eleverna och pratade ivrigt medan de åt. Alla gladde sig åt att examensproven skulle vara över samma eftermiddag, men Harry, Ron och Hermione, som var utom sig av oro för Vingfåle, kunde inte delta i den allmänna glädjen.

Harrys och Rons sista examen var spådomskonst, Hermiones var mugglarstudier. De gick uppför marmortrappan tillsammans. Hermione lämnade dem på första våningen och Harry och Ron fortsatte hela vägen upp till sjunde. Många av deras klasskamrater satt redan och väntade nedanför spiraltrappan till professor Trelawneys klassrum medan de försökte repetera så mycket som möjligt i sista minuten.

”Hon tar in oss en i taget”, talade Neville om då de kom och satte sig bredvid honom. Han hade sitt exemplar av Hur man avslöjar framtiden uppslagen i knät och tittade på avsnittet om kristallkulor. ”Har nån av er över huvud taget sett nånting i en kristallkula?” frågade han dem nedslaget.

”Nix”, svarade Ron frånvarande.

Han tittade ideligen på sin klocka; Harry förstod att han räknade minuterna tills prövningen av Vingfåles överklagande skulle börja.

Kön nedanför professor Trelawneys tornrum blev långsamt kortare. Varje gång en elev kom nerklättrande för silverstegen viskade de som var kvar:

”Vad frågade hon? Gick det bra?”

Men alla vägrade att säga något.

”Hon säger att hon har sett i kristallkulan att om jag berättar kommer jag att råka ut för en hemsk olycka!” pep Neville när han klättrade tillbaka nerför stegen mot Harry och Ron, som nu hade kommit upp på trappavsatsen.

”Så bekvämt för henne då”, fnyste Ron. ”Vet ni vad, jag börjar tycka att Hermione har rätt i fråga om henne.” Han viftade med tummen mot luckan över huvudet på dem. ”Hon är en riktig gammal bluffmakerska.”

”Javisst”, sade Harry och tittade på sin egen klocka. Den var två nu. ”Jag önskar att hon ville skynda sig lite ...”

Parvati kom tillbaka nerför stegen, glödande av stolthet.

”Hon säger att jag har allt som behövs för att bli en äkta siare”, talade hon om för Harry och Ron. ”Jag såg alla möjliga saker i kristallkulan ... Ja, lycka till nu!”

Hon skyndade sig nerför spiraltrappan till Lavender.

”Ronald Weasley”, ljöd den välbekanta, beslöjade rösten ovanför huvudet på dem.

Ron gjorde en grimas åt Harry, klättrade uppför silverstegen och försvann ur sikte. Nu var det bara Harry kvar som inte hade gjort sitt prov. Han slog sig ner på golvet med ryggen mot väggen och lyssnade till en fluga som surrade i det soliga fönstret. Hans tankar vandrade i väg till Hagrid.

Äntligen, efter tjugo minuter, visade sig Rons stora fötter åter på stegen.

”Hur gick det?” frågade Harry och reste sig.

”Det blev bara en massa strunt”, sade Ron. ”Jag kunde inte se ett smack så jag hittade på nåt. Fast jag tror inte hon blev särskilt övertygad ...”

”Vi träffas i uppehållsrummet”, mumlade Harry då professor Trelawneys röst ropade: ”Harry Potter!”

Det var varmare än någonsin i tornrummet; gardinerna var fördragna och en brasa brann i spisen. Den vanliga, kväljande rökelsedoften fick Harry att hosta medan han snubblade fram mellan röran av stolar och bord för att komma bort till professor Trelawney, som satt och väntade på honom framför en stor kristallkula.

”God dag, min vän”, sade hon mjukt. ”Om du vill vara så snäll att titta in i Sanningens sfär ... Ta god tid på dig, och tala sen om för mig vad du ser där inne ...”

Harry böjde sig ner över kristallkulan och stirrade, stirrade så koncentrerat han kunde. Han försökte med en viljeansträngning förmå den att visa honom något annat än virvlande vit dimma, men ingenting hände.

”Nå?” sade professor Trelawney försiktigt uppmuntrande. ”Vad ser du för nåt?”

Värmen var tryckande och det stack i näsborrarna av den parfymerade röken som svävade ut från elden intill dem. Han tänkte på vad Ron just hade sagt och beslutade sig för att låtsas.

”Öh ...”, sade Harry, ”en mörk skepnad ... öh ...”

”Vad liknar den?” viskade professor Trelawney. ”Tänk efter nu, vännen ...”

Harry funderade och kom att tänka på Vingfåle.

”En hippogriff”, sade han bestämt.

”Verkligen?” sade professor Trelawney och krafsade ivrigt ner någonting på pergamentet hon hade i knät. ”Lille vän, du kan mycket väl tänkas se resultatet av stackars Hagrids problem med Trolldomsministeriet! Titta närmare. Verkar hippogriffen ha ... verkar den ha sitt huvud på plats?”

”Ja”, sade Harry bestämt.

”Är du säker på det?” pressade honom professor Trelawney. ”Är du alldeles säker, lille vän? Du ser möjligen inte att den ligger och vrider sig på marken och att en otydlig figur höjer en yxa över den?”

”Nej!” sade Harry, som började känna sig lätt illamående.

”Inget blod? Ingen gråtande Hagrid?”

”Nej!” upprepade Harry och önskade mer än någonsin att han kunde få lämna rummet och den plågsamma värmen. ”Den ser ut att må fint, den ... flyger i väg.”

Professor Trelawney suckade.

”Ja, kära du, jag tror vi får sluta här. Det var lite av en besvikelse ... men jag är säker på att du gjorde ditt bästa.”

Harry reste sig lättad, tog sin skolväska och vände sig om för att gå. I samma ögonblick hördes en hög, grov röst bakom honom.

”Det sker i kväll.”

Harry svängde häftigt runt. Professor Trelawney hade blivit alldeles stel i sin länstol. Ögonen var beslöjade och munnen gapade slappt.

”F-förlåt?” sade Harry.

Men professor Trelawney verkade inte höra honom. Hennes ögon började rulla. Harry stod där panikslagen. Hon såg ut som om hon var på väg att få ett anfall av något slag. Han tvekade och övervägde att springa över till sjukhusflygeln – men då talade professor Trelawney igen med samma grova röst, helt olik hennes vanliga:

”Mörkrets herre ligger ensam och utan vänner, övergiven av sina anhängare. Hans trofaste tjänare har varit fjättrad i tolv år. I kväll, före midnatt, kommer hans tjänare att göra sig fri och ge sig av för att sluta sig till sin herre och mästare. Mörkrets herre kommer åter att resa sig med sin tjänares hjälp, mäktigare och mer fruktansvärd än någonsin förr. I kväll ... före midnatt ... kommer tjänaren att ... ge sig av ... för att sluta sig ... till sin herre ...”

Professor Trelawneys huvud föll framåt på bröstet. Hon utstötte ett grymtande ljud. Så for huvudet plötsligt upp igen med ett ryck.

”Förlåt mig, lille vän”, sade hon drömmande. ”Värmen, du vet ... Jag nickade visst till ett ögonblick ...”

Harry stod bara och stirrade på henne.

”Är det nånting på tok, käre vän?”

”Ni ... ni talade just om för mig att ... att Mörkrets herre kommer att resa sig igen ... och att hans tjänare är på väg tillbaka till honom ...”

Professor Trelawney såg helt bestört ut.

”Mörkrets herre? Han-som-inte-får-nämnas-vid-namn? Min käre pojke, det är knappast ett ämne man skämtar om. Resa sig igen, har man hört på maken ...”

”Men ni sa det ju alldeles nyss! Ni sa att Mörkrets herre ...”

”Jag tror att du också måste ha slumrat till, lille vän!” sade professor Trelawney. ”Jag skulle då aldrig nånsin drista mig till att förutsäga nåt så osannolikt som det!”

Harry klev tillbaka nerför stegen och fortsatte nerför spiraltrappan helt uppslukad av sina funderingar. Var det en riktig förutsägelse som han just hade hört ur professor Trelawneys mun? Eller var det kanske bara för att hon ville avsluta examinationen på ett effektfullt sätt?

Fem minuter senare rusade han förbi säkerhetstrollen utanför ingången till Gryffindortornet med professor Trelawneys ord fortfarande ringande i öronen. Hans skolkamrater marscherade förbi honom i motsatt riktning, skrattande och skämtande, på väg ut till solen och den efterlängtade friheten. När han äntligen hade kommit fram till porträtthålet och tagit sig in i uppehållsrummet fann han det nästan helt tomt. Men borta i ett hörn satt Ron och Hermione.

”Professor Trelawney”, flåsade Harry fram, ”talade just om för mig ...”

Men han tystnade tvärt vid åsynen av deras ansikten.

”Vingfåle förlorade målet”, sade Ron med svag röst. ”Hagrid har just skickat oss det här.”

Hagrids meddelande var helt torrt den här gången. Inga tårar hade stänkt ner det, men ändå verkade hans hand ha skakat så illa när han skrev det att skriften nästan var oläslig.

Förlorade överklagandet. Dom ska avrätta han i solnedgången. De finns ingenting ni kan göra. Kom inte ner hit. Jag vill inte att ni ska se de.

Hagrid

”Vi måste gå dit”, sade Harry genast. ”Han kan bara inte sitta där alldeles ensam och vänta på bödeln!”

”Men solen håller redan på att gå ner”, sade Ron, som stirrade ut genom fönstret med glasartad blick. ”Vi skulle aldrig få lov att ... särskilt inte du, Harry ...”

Harry gömde ansiktet i händerna medan han funderade skarpt.

”Om vi bara hade osynlighetsmanteln ...”

”Var är den?” frågade Hermione.

Harry berättade för henne att han hade varit tvungen att lämna den nere i gången under statyn av den enögda häxan.

”... om Snape upptäcker mig nånstans i närheten av den igen, får jag väldiga problem”, avslutade han.

”Det är sant”, sade Hermione och reste sig. ”Om han ser dig nära den ... Hur var det man öppnade den där häxans puckel nu igen?”

”Man ... man slår lätt på den och säger ’dissendium’”, sade Harry. ”Men ...”

Hermione väntade inte på att han skulle avsluta meningen. Hon stegade tvärs genom rummet, sköt Den tjocka damens porträtt åt sidan och försvann ur deras åsyn.

”Hon har väl inte gått för att hämta den?” sade Ron och såg efter henne.

Det var just vad hon hade. Hermione återvände en kvart senare med den silverglänsande manteln noggrant hopvikt under sin egen klädnad.

”Hermione, jag förstår inte vad som har tagit åt dig på sista tiden!” sade Ron förvånat. ”Först ger du Malfoy en hurring, och sen går du din väg mitt framför näsan på professor Trelawney ...”

Hermione såg ganska smickrad ut.

De gick ner till middagen tillsammans med alla de andra, men återvände inte till Gryffindortornet efteråt. Harry hade gömt osynlighetsmanteln under klädnaden och måste hela tiden hålla armarna korsade framför sig för att dölja bulan framtill. De smög in i ett tomt rum vid sidan av entréhallen och satt där och lyssnade tills de var säkra på att alla var försvunna. De hörde ett sista par elever skynda genom hallen och en dörr som smällde igen. Hermione stack fram huvudet bakom dörren och kikade.

”Okej”, viskade hon. ”Det finns ingen här ute. På med manteln.”

Tätt tryckta intill varandra under manteln, så att ingen skulle se dem, gick de tvärs genom entréhallen på tå och tog sig sedan nerför stentrappan och ut på skolområdet. Solen höll redan på att gå ner bakom Den förbjudna skogen och dess strålar kastade ett gyllene ljus över trädens översta grenar.

De kom fram till Hagrids stuga och knackade på. Det dröjde en minut innan han öppnade, och när han äntligen gjorde det kikade han åt alla håll för att se vem som hade knackat. Han var blek och darrade i hela kroppen.

”Det är vi!” viskade Harry. ”Vi har osynlighetsmanteln på oss. Släpp in oss så att vi kan ta av den.”

”Ni borde inte ha kommit!” viskade Hagrid, men han steg åt sidan så att de kunde kliva på. Han stängde snabbt dörren efter dem och Harry drog av manteln.

Hagrid grät inte, men han kastade sig inte heller om halsen på dem. Han såg ut som en man som inte visste var han var eller vad han skulle göra.

Hans hjälplöshet var värre att se än tårar.

”Vill ni ha lite te?” frågade han.

Hans stora händer skakade då han sträckte sig efter kitteln.

”Var är Vingfåle, Hagrid?” frågade Hermione lite tvekande.

”Jag ... jag tog ut han utanför”, sade Hagrid och spillde mjölk över hela bordet då han försökte fylla tillbringaren. ”Han e tjudrad ute i mitt trädgårdsland. Jag tyckte han borde få se träden å ... å känna doften av frisk luft ... innan ...”

Hagrids hand darrade så våldsamt att tillbringaren gled ur hans grepp och gick i kras. Bitarna spreds över hela golvet.

”Låt mig ta hand om det, Hagrid”, sade Hermione hastigt.

Hon skyndade fram och började städa upp i röran.

”De finns en till i skåpet”, sade Hagrid.

Han satte sig ner och torkade sig i pannan med ärmen. Harry kastade en blick på Ron, som såg tillbaka på honom med en min av hopplöshet.

”Finns det verkligen ingenting man kan göra, Hagrid?” frågade Harry häftigt och satte sig ner bredvid honom. ”Dumbledore ...”

”Han har försökt å hjälpa”, sade Hagrid. ”Men han har inte makt nog för å upphäva kommitténs dom. Han sa åt dom att Vingfåle inte e nåt farlig, men dom e rädda ... ni vet ju hur Lucius Malfoy e ... Han hota dom, antar jag ... Å bödeln, Macnair, han e en gammal kompis till Malfoy ... Men de kommer å ske snabbt å snyggt ... å jag ska stå bredvid han ...”

Hagrid svalde. Hans blick flackade runt om i stugan som om han sökte efter något som kunde ge minsta hopp och tröst.

”Dumbledore kommer ner när de ... när de ska ske. Han skrev till mej i morse. Sa att han vill ... vill vara me mej då ... De e en fin man, Dumbledore ...”

Hermione, som hade rotat omkring i Hagrids köksskåp efter en annan tillbringare, gav ifrån sig en liten halvkvävd snyftning. Hon rätade på sig med den nya tillbringaren i handen medan hon kämpade mot tårarna.

”Vi kommer också och står vid din sida, Hagrid”, började hon, men Hagrid skakade på sitt lurviga huvud.

”Ni måste gå tillbaks opp till slottet. Jag har ju sagt att jag inte vill att ni ska se på. Å ni borde hur som helst inte va här ... om Fudge å Dumbledore kommer på dej me å va ute utan lov, Harry, kommer du å råka riktigt illa ut.”

Tysta tårar rann nu nerför kinderna på Hermione, men hon dolde dem för Hagrid medan hon flängde omkring och ordnade med teet. Och så ... just som hon tog upp mjölkflaskan för att hälla över lite i tillbringaren, gav hon till ett skrik.

”Ron! Jag ... jag kan inte tro det är sant ... Det är Scabbers!”

Ron tappade hakan av häpnad.

”Vad pratar du om?”

Hermione bar fram mjölktillbringaren till bordet och vände upp och ner på den. Med ett skräckslaget pip och vilt sprattlande för att komma in i tillbringaren igen kom råttan Scabbers nerglidande på bordet.

”Scabbers!” sade Ron oförstående. ”Scabbers, vad gör du här?”

Han grep tag i den kämpande råttan och höll upp honom i ljuset. Scabbers såg förfärlig ut. Han var magrare än någonsin, stora pälstussar hade fallit av och lämnat kvar breda nakna fläckar. Han vände och vred sig i händerna på Ron som om han till varje pris ville komma loss.

”Det är ingen fara, Scabbers!” sade Ron. ”Här finns inga katter! Det finns ingenting här som kan göra dig illa!”

Hagrid reste sig plötsligt med ögonen fästa på fönstret. Hans vanligtvis rödbrusiga ansikte hade fått samma färg som pergament.

”Dom kommer ...”

Harry, Ron och Hermione svängde hastigt runt. En grupp män vandrade nerför den avlägsna slottstrappan. Först gick Albus Dumbledore, med silverskägget glänsande i den döende solens sista strålar. Bredvid honom travade Cornelius Fudge. Bakom dem kom den svage gamle kommittémedlemmen och bödeln, Macnair.

”Ni måste gå”, sade Hagrid. Varenda liten del av hans stora kropp darrade. ”Dom får inte hitta er här ... I väg me er nu ...”

Ron stoppade ner Scabbers i fickan och Hermione tog upp osynlighetsmanteln.

”Jag släpper ut er bakvägen”, sade Hagrid.

De följde efter honom till dörren ut till trädgården bakom huset. Harry hade en konstig overklighetskänsla, som förstärktes ännu mer då han fick se Vingfåle några meter längre bort, tjudrad vid ett träd bakom Hagrids trädgårdsland med pumpor. Vingfåle verkade förstå att någonting var i görningen. Han vände sitt spetsiga huvud från sida till sida och trampade oroligt i marken med hovarna.

”Så, så, Vingfåle”, sade Hagrid mjukt. ”Va inte rädd ...” Han vände sig mot Harry, Ron och Hermione. ”Ge er av nu”, sade han. ”I väg me er.”

Men de rörde sig inte ur fläcken.

”Hagrid, vi kan inte ...”

”Vi ska tala om för dem vad som verkligen hände ...”

”De kan inte döda honom ...”

”Ge er i väg!” sade Hagrid häftigt. ”De e illa nog utan att ni också ska råka i knipa!”

De hade inget val. Då Hermione kastade manteln över huvudet på Harry och Ron hörde de röster från framsidan av huset. Hagrid såg bort mot stället där de just hade försvunnit ur sikte.

”Spring fort”, sade han hest. ”Lyssna inte ...”

Och sedan gick han in i stugan igen samtidigt som någon bankade på dörren på framsidan.

Långsamt, som i ett slags skräckslagen trans, smög sig Harry, Ron och Hermione i väg runt Hagrids stuga. Just som de kom fram till andra sidan stängdes dörren med en hård smäll.

”Snälla ni, låt oss se till att fort komma härifrån”, viskade Hermione. ”Jag står inte ut, jag står bara inte ut ...”

De började gå uppför grässluttningen mot slottet. Solen sjönk hastigt nu. Himlen hade fått en klar grå färgton med inslag av violett, men i väster glödde den fortfarande rubinröd.

Ron tvärstannade.

”Å, snälla Ron”, började Hermione.

”Det är Scabbers ... han vill inte ... vara här ... hos mig ...”

Ron böjde sig fram och försökte hålla kvar Scabbers i fickan, men råttan var alldeles sjövild; den pep som besatt, snodde och vred sig åt alla håll för att bli fri och försökte till och med att sätta tänderna i handen på Ron.

”Scabbers, det är ju jag, din idiot”, väste Ron.

De hörde en dörr öppnas nere vid stugan och ljudet av mansröster.

”Å, snälla Ron, låt oss komma härifrån! De tänker göra det nu!” sade Hermione och andades häftigt.

”Okej ... Scabbers, stanna där du är ...”

De gick vidare. Harry försökte, precis som Hermione, låta bli att lyssna till mumlet av röster bakom dem. Ron stannade igen.

”Jag kan inte hålla fast honom ... Scabbers, tyst med dig, alla kan höra oss!”

Råttan skrek vilt och skärande, men inte tillräckligt högt för att överrösta ljuden som kom svävande från Hagrids trädgård. Det hördes ett surrande av otydliga mansröster, och därefter blev det plötsligt alldeles tyst. Sedan, utan förvarning, kom det omisskännliga vinandet och det dova hugget från en yxa.

Hermione svajade och var nära att falla.

”De gjorde det!” viskade hon till Harry. ”J-jag kan inte tro det, de gjorde det!”





17. Katt, råtta och hund


Harrys hjärna var förlamad av chock. Alla tre stod som fastnaglade av fasa under osynlighetsmanteln. Solens allra sista strålar kastade ett blodrött ljus över den skuggtäckta marken. Sedan hörde de ett vilt vrålande nerifrån Hagrids stuga.

”Hagrid”, mumlade Harry.

Utan att tänka sig för gjorde han en ansats att vända tillbaka, men både Ron och Hermione grep tag i hans armar.

”Vi kan inte gå dit”, sade Ron, som var vit som lärft i ansiktet. ”Han får bara ännu värre problem om de förstår att vi har varit och hälsat på honom ...”

Hermione andades hackigt och flämtande.

”Hur ... kunde ... de?” sade hon halvkvävt. ”Hur kunde de bara?”

”Kom nu”, sade Ron med skallrande tänder.

De började gå upp mot slottet igen, rörde sig långsamt för att inte skymta fram under manteln. Ljuset var snabbt på väg att försvinna nu. När de väl hade hunnit fram till den öppna planen framför huvudingången, föll mörkret omkring dem som genom ett trollslag.

”Scabbers, ligg still”, väste Ron och satte handen för bröstfickan. Råttan sprattlade ursinnigt. Ron stannade plötsligt och försökte tvinga Scabbers djupare ner i fickan. ”Vad är det med dig, din dumma gamla råtta? Håll dig stilla ... Aaj! Han bet mig!”

”Ron, var tyst!” viskade Hermione enträget. ”Fudge kan vara här när som helst ...”

”Han ... vill inte ... stanna kvar ...”

Det var tydligt att Scabbers var alldeles vettskrämd. Han slingrade och vred sig av alla krafter för att frigöra sig ur Rons grepp.

”Vad är det för fel på honom?”

Men Harry hade just upptäckt det. Med kroppen platt utefter marken och de långsmala, gula ögonen kusligt glimmande i mörkret, kom Krumben långsamt smygande emot dem. Om han kunde se dem eller om han följde ljudet av Scabbers pipande kunde Harry inte avgöra.

”Krumben!” stönade Hermione. ”Nej, ge dig i väg, Krumben! Ge dig i väg härifrån!”

Men katten kom bara närmare ...

”Scabbers ... Nej!”

För sent. Råttan hade slunkit ut mellan fingrarna på Ron, hoppat ner på marken och rusat i väg. Med ett långt språng satte Krumben efter honom, och innan Harry eller Hermione kunde hejda honom hade Ron slängt av sig osynlighetsmanteln och störtat i väg i mörkret.

”Ron!” sade Hermione i jämrande ton.

Hon och Harry såg på varandra och satte sedan av i full galopp efter Ron. Det var omöjligt att hålla sig kvar under osynlighetsmanteln i så hög fart. De blev tvungna att dra av sig den och rusa i väg med manteln fladdrande efter sig som ett baner. De kunde höra ljudet av Rons springande fötter framför sig och hur han vrålade åt Krumben.

”Ge dig i väg från honom! Bort med dig! Scabbers, kom hit nu ...”

Det hördes en hög duns.

”Nu fick jag dig! Bort med dig, ditt stinkande kattskrälle ...”

Harry och Hermione nästan snubblade över Ron; de bromsade in precis framför honom. Han låg och kravlade på marken, men Scabbers var tillbaka i bröstfickan igen och Ron höll båda händerna hårt över den sprattlande klumpen där inne.

”Ron ... kom tillbaka ... under kappan nu ...”, flämtade Hermione. ”Dumbledore ... och ministern ... de är här om ett ögonblick ...”

Men innan de hann täcka över sig igen och innan de ens hann dra efter andan hörde de tunga, mjuka steg från jättestora tassar. Någonting kom löpande emot dem ur mörkret med långa språng – en enorm, kolsvart hund med blekgula ögon.

Harry famlade efter sin trollstav, men det var för sent. Hunden hade tagit ett jättelikt språng mot honom och framtassarna träffade honom rakt i bröstet. Han ramlade baklänges i en virvel av pälshår, han kände hundens varma andedräkt, såg de långa, vassa tänderna ...

Men språnget hade varit så våldsamt att hunden for i väg och rullade av honom. Harry, som var halvt bedövad och kände det som om revbenen var brutna, försökte ställa sig upp. Han kunde höra hunden morra då den svängde runt för att gå till anfall igen.

Ron hade rest sig. Då hunden kom rusande tillbaka mot dem sköt han Harry åt sidan; hundens käkar fastnade i stället runt Rons utsträckta arm. Harry gjorde ett utfall mot den och fick tag i en handfull av odjurets päls, men den släpade i väg Ron lika lätt som om han var en trasdocka ...

Sedan, utan förvarning, slog någonting till Harry så hårt i ansiktet att han for omkull igen. Han hörde Hermione skrika av smärta och falla till marken hon också. Harry trevade efter sin trollstav, blinkade blodet ur ögonen ...

”Lumos!” viskade han.

Ljuset på trollstaven visade honom stammen på ett tjockt träd. De hade jagat in Scabbers i skuggan av Det piskande pilträdet och grenarna knakade som vid hård blåst och piskade framåt och bakåt för att hindra dem från att gå närmare.

Och där, vid foten av trädet, var hunden, i färd med att släpa Ron baklänges in i ett stort hål mellan rötterna. Ron kämpade våldsamt emot, men hans huvud och bröstkorg gled långsamt utom synhåll ...

”Ron!” ropade Harry och försökte följa efter.

Men en tung gren piskade livsfarligt genom luften och han tvingades bakåt igen.

Allt de kunde se nu var ett av Rons ben, som han hade hakat fast runt en trädrot i ett försök att hindra hunden från att släpa honom längre in under jord. Sedan skar en fruktansvärd smäll genom luften som ett gevärsskott; Rons ben hade brutits av och i nästa ögonblick försvann hans fot ur sikte.

”Harry ... vi måste springa efter hjälp!” skrek Hermione. Hon blödde också, för Det piskande pilträdet hade rispat henne över axeln.

”Nej! Det där odjuret är stort nog för att äta upp honom, vi har inte tid ...”

”Vi kommer aldrig igenom där utan hjälp ...”

En ny gren piskade ner mot dem med kvistarna knutna som nävar.

”Om den där hunden kan ta sig in, så kan vi det också”, flåsade Harry medan han rusade hit och dit och försökte hitta en väg genom de ondskefulla, svischande grenarna, men han kunde inte komma en decimeter närmare trädrötterna utan att hamna inom räckhåll för trädets slag.

”Å, hjälp, hjälp”, viskade Hermione förtvivlat medan hon osäkert dansade omkring på stället. ”Snälla rara ...”

Krumben störtade fram. Han ålade sig mellan de piskande grenarna som en orm och placerade framtassarna på en knöl på stammen.

Helt tvärt, som om trädet hade förvandlats till marmor, slutade det att röra sig. Inte så mycket som ett blad ryckte eller dallrade.

”Krumben!” viskade Hermione med osäker röst. Hon grep Harry smärtsamt hårt i armen. ”Hur visste han ...?”

”Han är god vän med den där hunden”, sade Harry bistert. ”Jag har sett dem tillsammans. Kom nu ... och håll ut din trollstav ...”

De nådde stammen på några sekunder, men innan de hunnit fram till hålet mellan rötterna hade Krumben slunkit ner i det med en sväng på sin flaskborstsvans. Harry följde efter; han kröp framåt med huvudet före och gled nerför en jordig sluttning till bottnen av en mycket låg gång. Krumben syntes en liten bit framför honom och hans kattögon glittrade i ljuset från Harrys trollstav. Ett par sekunder senare gled Hermione ner bredvid honom.

”Var är Ron?” viskade hon med skräckslagen röst.

”Han måste ha försvunnit den här vägen”, sade Harry och började följa efter Krumben med böjd rygg.

”Var slutar den här gången?” frågade Hermione andfått bakom honom.

”Jag vet inte ... Den finns utmärkt på Marodörkartan, men Fred och George säger att ingen nånsin har gått in i den. Den fortsätter utanför kanten på kartan, men det såg ut som om den slutade i Hogsmeade ...”

De rörde sig så fort de kunde, nästan dubbelvikta. Framför dem guppade Krumbens svans inom och utom synhåll. Gången fortsatte allt längre; den kändes minst lika lång som den som ledde till Godisbaronen. Det enda Harry kunde tänka på var Ron och vad den där enorma hunden kunde tänkas göra med honom ... Han drog efter andan i vassa, smärtsamma flämtningar, sprang krypande ...

Och sedan började gången stiga uppåt; efter ett kort ögonblick gjorde den en skarp sväng och Krumben var med ens försvunnen. I stället kunde Harry se en strimma svagt ljus genom en liten öppning.

De gjorde en kort paus, andfådda och flämtande, och smög sedan försiktigt framåt. De höjde trollstavarna för att se vad som låg på andra sidan.

Det var ett rum, ett mycket skräpigt och dammigt rum. Tapeterna flagnade från väggarna och det var fläckar över hela golvet. Alla möbler var trasiga som om någon hade slagit sönder dem. Fönstren var förspikade med bräder.

Harry kastade en blick på Hermione som såg mycket rädd ut men nickade.

Harry drog upp sig själv genom hålet och stirrade sig omkring. Rummet var tomt, men till höger om dem stod en dörr öppen som ledde ut till en dunkel förhall. Hermione grep plötsligt Harry i armen igen. Hennes uppspärrade ögon for runt de förspikade fönstren.

”Harry”, viskade hon. ”Jag tror att vi är i Spökande stugan.”

Harry såg sig omkring. Hans blick föll på en trästol nära dem. Den var alldeles söndertrasad och ett av benen var helt avslitet.

”Det där är det då inga spöken som har gjort”, sade han långsamt.

I samma ögonblick hördes det ett knarrande ljud från våningen ovanför. Någonting hade rört sig där uppe. Båda två tittade upp i taket. Hermione höll ett så hårt grepp om Harrys arm att han var nära att förlora känseln i fingrarna. Han höjde frågande på ögonbrynen åt henne; hon nickade igen och släppte taget.

Så tyst de förmådde smög de ut i hallen och uppför den gamla fallfärdiga trappan. Allting var täckt med ett tjockt lager av damm utom golvet, där en vit, blänkande rand hade blivit kvar efter någonting som släpats till våningen ovanför.

De kom upp på den mörka trappavsatsen.

”Nox”, viskade båda samtidigt och ljuset i änden på trollstavarna slocknade.

En dörr stod öppen. Då de smög fram mot den hörde de någonting röra sig innanför; det kom ett lågt stönande och sedan ett högt spinnande från en katt. De utbytte en sista blick och en sista nickning.

Med trollstaven i ett stadigt grepp framför sig sparkade Harry upp dörren på vid gavel.

På en praktfull himmelssäng med dammiga förhängen låg Krumben och spann högt vid åsynen av dem. På golvet bredvid sängen stod Ron och höll sig om benet, som stack ut i en konstig vinkel.

Harry och Hermione störtade fram till honom.

”Ron ... hur är det med dig?”

”Var är hunden?”

”Det är ingen hund”, stönade Ron. Han skar tänder av smärta. ”Harry, det är en fälla ...”

”Va?”

”Han där är hunden ... han är en animagus ...”

Ron stirrade över axeln på Harry, som hastigt vände sig om. Med en smäll stängde mannen i skuggorna dörren bakom dem.

En smutsig, tovig hårmassa hängde ända ner till armbågarna på honom. Om ögonen inte hade lyst så skarpa ur de djupa, mörka ögonhålorna, kunde man ha tagit honom för ett lik. Den vaxbleka huden satt tätt åtstramad över knotorna i ansiktet; det såg ut som en dödskalle. Hans gula tänder var blottade i ett grin. Det var Sirius Black som stod framför dem.

”Expelliarmus!” kraxade han och pekade mot dem med Rons trollstav.

Harrys och Hermiones trollstavar flög ur händerna på dem, högt upp i luften, och susade över till Black som grep dem. Sedan trädde han ett steg närmare med ögonen fästa på Harry.

”Jag trodde väl att du skulle komma och hjälpa din vän”, sade han hest. Rösten lät som om han inte hade använt den på mycket länge. ”Din far skulle ha gjort samma sak för mig. Modigt av dig att inte springa efter hjälp hos nån lärare. Det är jag tacksam för, det gör allting mycket lättare ...”

Gliringen om hans far ringde i öronen på Harry som om Black hade ropat ut den med hög röst. Ett sjudande hat bubblade upp inom Harry och fick honom att glömma all rädsla. För första gången i sitt liv önskade han trollstaven tillbaka i sin hand, inte för att försvara sig, utan för att gå till angrepp ... för att döda.

Utan att tänka sig för började Harry gå fram mot Black, men både Ron och Hermione grep hastigt tag i honom och hejdade honom.

”Nej, Harry!” flämtade Hermione i en förfärad viskning.

Ron däremot vände sig till Black.

”Om du vill döda Harry, måste du döda oss också!” sade han häftigt, trots att ansträngningen att stå upp hade uttömt hans sista krafter, och han svajade lätt där han stod.

Någonting glimmade till i Blacks insjunkna ögon.

”Lägg dig ner”, sade han lågmält till Ron. ”Annars skadar du ditt ben ännu mer.”

”Hörde du vad jag sa?” upprepade Ron med svag röst, trots att han måste klamra sig fast vid Harry för att hålla sig upprätt. ”Du måste döda oss alla tre!”

”Det ska bara bli ett mord här i kväll”, sade Black och grinade brett.

”Vad menar du med det?” spottade Harry fram och försökte slita sig fri från Ron och Hermione. ”Det bekymrade dig ju inte förra gången när du slaktade alla de där mugglarna för att komma åt Pettigrew ... Vad är det med dig? Har Azkaban gjort dig blödig?”

”Harry!” kved Hermione. ”Tig!”

”HAN DÖDADE MIN MAMMA OCH PAPPA!” vrålade Harry, och med en kraftansträngning bröt han sig loss ur Rons och Hermiones hejdande grepp och kastade sig framåt ...

Han hade glömt allt om magi ... Han hade glömt att han var liten och mager och bara tretton år, medan Black var en högväxt, fullvuxen man. Det enda Harry visste var att han ville skada Black så mycket han bara kunde och att han struntade i vilka svåra följder det kunde få för honom själv ...

Kanske var det chocken av att se Harry göra någonting så dumt som hindrade Black från att höja trollstavarna i tid. Harrys ena hand slöt sig om Blacks magra handled och tvingade honom att vrida undan stavändarna. Hans andra hand fick in ett slag med knuten näve mot huvudet på Black och båda tumlade baklänges in i väggen ...

Hermione skrek gällt och Ron ropade till. Det kom ett bländande ljus då trollstavarna som Black fortfarande höll i handen sände ut ett regn av gnistor som missade Harrys ansikte med bara någon centimeter. Harry kände hur den utmärglade armen häftigt vred sig under hans fingrar, men han höll obönhörligt fast den medan han slog och slog med den andra handen, var han än kom åt på Blacks kropp.

Men Blacks lediga hand hade plötsligt letat sig fram till Harrys strupe ...

”Nej”, väste han. ”Jag har väntat för länge ...”

Fingrarna klämde åt hårdare. Harry höll på att kvävas och glasögonen for på sned.

Sedan såg han Hermiones fot komma susande någonstans ifrån. Black släppte Harry med en grymtning av smärta. Samtidigt hade Ron kastat sig över Blacks trollstavshand och Harry hörde ett svagt skrammel ...

Han kämpade sig loss ur röran av kroppar och såg sin egen trollstav komma rullande över golvet. Han slängde sig efter den, men ...

”Aaj!”

Krumben hade också kastat sig in i slagsmålet; han begravde klorna på båda framtassarna i Harrys arm, men Harry skakade honom av sig. Då rusade Krumben i stället fram mot Harrys trollstav ...

”NEJ, DET DÄR LÅTER DU ALLT BLI!” skrek Harry och måttade en spark mot Krumben som fick katten att fräsande hoppa åt sidan. Harry fick tag i trollstaven och vände sig om ...

”Flytta på er!” ropade han åt Ron och Hermione.

Det behövde han inte säga två gånger. Hermione kippade efter andan och det blödde från hennes läpp. Hon drog sig hastigt åt sidan och plockade upp sin och Rons trollstav i förbifarten. Ron kravlade fram till himmelssängen och föll flämtande ihop på den. Han var grönblek i ansiktet och höll om det brutna benet med båda händerna.

Black låg utsträckt på golvet vid väggen. Hans magra bröstkorg höjde och sänkte sig hastigt medan han betraktade Harry som närmade sig långsamt med spetsen på trollstaven riktad direkt mot Blacks hjärta.

”Tänker du döda mig, Harry?” viskade han.

Harry stannade framför honom och såg ner. Hans trollstav pekade fortfarande mot bröstet på Black, vars vänstra öga började svullna upp och bli blått. Dessutom blödde han ur näsan.

”Du dödade mina föräldrar”, sade Harry med en lätt skälvning på rösten, men handen som höll trollstaven var stadig.

Black stirrade upp på honom med sina insjunkna ögon.

”Det förnekar jag inte”, sade han mycket tyst. ”Men om du kände till hela historien ...”

”Hela historien?” upprepade Harry medan blodet bultade häftigt i öronen på honom. ”Du förrådde dem för Voldemort, det är allt jag behöver veta!”

”Du måste lyssna på mig”, sade Black och det fanns plötsligt något enträget i hans röst. ”Du kommer att ångra dig om du inte gör det ... Du förstår inte ...”

”Jag förstår betydligt bättre än du tror”, sade Harry och nu darrade han ännu mer på rösten. ”Du hörde henne aldrig, eller hur? Min mamma som försökte hindra Voldemort från att döda mig ... och det var på grund av dig ... det är du som bär skulden ...”

Innan någon av dem hann säga ett ord till strök ett rödgult streck förbi Harry. Krumben hoppade upp på Blacks bröst och slog sig ner där, rakt över hjärtat på honom. Black blinkade och tittade ner på katten.

”Bort med dig”, mumlade han och försökte skaka honom av sig.

Men Krumben begravde klorna i Blacks klädnad och vägrade att flytta på sig. Han vände sin fula, tillplattade nos mot Harry och såg upp på honom med sina stora gula ögon. Hermione, som stod till höger om dem, lät höra en torr snyftning.

Harry stirrade ner på Black och Krumben, och hans grepp hårdnade om trollstaven. Än sen då, om han måste döda katten på köpet? Den gick tydligen i Blacks ledband. Om den var beredd att dö för att beskydda Black, så var det inte Harrys bekymmer ... Om Black ville rädda den, bevisade det bara att han brydde sig mer om Krumben än om Harrys föräldrar ...

Harry höjde trollstaven. Nu var stunden inne att göra det. Nu hade äntligen ögonblicket kommit då han skulle få hämnas sin mamma och pappa. Han skulle döda Black. Han måste döda Black. Det här var hans chans ...

Sekunderna gick, och fortfarande stod Harry där som fastfrusen med trollstaven höjd. Black stirrade orörlig upp på honom medan Krumben klamrade sig fast på hans bröst. Rons ojämna andhämtning ljöd bortifrån sängen. Hermione var alldeles tyst.

Och sedan hördes ett nytt ljud ...

Dämpade steg ekade upp genom golvet – någon rörde sig i våningen under.

”VI ÄR HÄR UPPE!” skrek Hermione plötsligt. ”VI ÄR HÄR UPPE! SIRIUS BLACK ÄR HÄR ... KOM FORT!”

Black gjorde en förskräckt rörelse som nästan fick Krumben att ramla av. Harry tog ett krampaktigt tag om trollstaven ...

Gör det nu! sade en röst i hans huvud ... men stegen kom redan dundrande uppför trappan, och Harry hade fortfarande inte gjort det.

Dörren till rummet for upp i en skur av röda gnistor och Harry virvlade runt då professor Lupin kom instörtande i rummet, likblek i ansiktet och med trollstaven i högsta hugg. Hans blick fladdrade från Ron på sängen till Hermione, som darrande kröp ihop invid dörren, och vidare till Harry, som stod där med sin trollstav höjd över Black, och slutligen till Black själv, som låg hopsjunken och blödande vid Harrys fötter.

”Expelliarmus!” ropade Lupin.

Harrys trollstav flög ännu en gång ur handen på honom och det gjorde också de båda som Hermione höll i. Lupin grep dem alla tre skickligt i luften och trädde sedan närmare medan han fortsatte att stirra på Black. Krumben låg fortfarande beskyddande tvärs över hans bröst.

Harry stod helt stilla och kände sig plötsligt alldeles tom inuti. Han hade inte gjort det. Modet hade svikit honom. Black skulle överlämnas till dementorerna igen.

Sedan började Lupin tala med en konstig röst, en röst som darrade av något slags undertryckt spänning.

”Var är han, Sirius?”

Harry tittade hastigt på Lupin. Han förstod inte vad Lupin menade. Vem pratade Lupin om? Han vände sig om och såg på Black igen.

Blacks ansikte var alldeles uttryckslöst. Under några sekunder rörde han sig inte alls. Sedan höjde han mycket långsamt sin tomma hand och pekade rakt på Ron. Harry kastade en oförstående blick på Ron som såg helt förvirrad ut.

”Men då förstår jag inte ...”, mumlade Lupin och stirrade så intensivt på Black att det verkade som om han försökte läsa hans tankar. ”Varför har han inte gett sig tillkänna förrän nu? Såvida inte ...” Lupins ögon vidgades plötsligt som om han såg någonting bortom Black, någonting som var dolt för de andra. ”Såvida det inte var han ... Såvida ni inte bytte ... utan att tala om det för mig?”

Mycket långsamt och utan att ta sina insjunkna ögon från Lupins ansikte nickade Black.

”Professor Lupin”, avbröt Harry med hög röst. ”Vad ...?”

Men han avslutade aldrig frågan, för det han såg fick rösten att dö i hans strupe. Lupin sänkte trollstaven. I nästa ögonblick hade han gått fram till Black och dragit upp honom på fötter så att Krumben föll till golvet och omfamnat Black som en bror.

Harry kände det som om bottnen hade ramlat ur honom.

”DET KAN INTE VARA SANT!” skrek Hermione.

Lupin släppte Black och vände sig mot henne. Hon hade rest sig upp från golvet och pekade på Lupin med vild blick.

”Ni ... ni ...”

”Hermione ...”

”... ni och han!”

”Hermione, lugna dig!”

”Jag avslöjade det inte för nån!” skrek Hermione. ”Jag har hållit tyst med det för er skull!”

”Hermione, snälla du, lyssna på mig!” ropade Lupin. ”Jag kan förklara ...”

Harry kände att han skakade, inte av rädsla utan av en ny våg av raseri.

”Jag litade på er!” tjöt han åt Lupin och hans röst darrade obehärskat. ”Och hela tiden har ni varit hans vän!”

”Du har fel”, sade Lupin. ”Jag har inte varit Sirius vän på tolv år, men jag är det nu ... Låt mig förklara ...”

”NEJ!” skrek Hermione. ”Harry, lita inte på honom, det var han som hjälpte Black in i slottet. Han önskar också se dig död ... Han är en varulv!”

Det blev dödstyst. Allas ögon var nu riktade mot Lupin, som såg blek men anmärkningsvärt lugn ut.

”Den här gången lever du inte alls upp till din vanliga standard, Hermione”, sade han. ”Du hade tyvärr bara rätt i en sak av tre. Jag hjälpte inte Sirius att komma in i slottet och jag önskar verkligen inte se Harry död ... ” En besynnerlig rysning for över ansiktet på honom. ”Men jag förnekar inte att jag är en varulv.”

Ron gjorde ett tappert försök att resa sig upp men föll tillbaka på sängen med ett jämmer av smärta. Lupin tog bekymrat några steg mot honom, men Ron flämtade:

”Kom inte nära mig, varulv!”

Lupin tvärstannade. Sedan vände han sig med en tydlig ansträngning mot Hermione och frågade:

”Hur länge har du vetat det?”

”Väldigt länge”, viskade Hermione. ”Ända sen jag skrev uppsatsen för professor Snape ...”

”Han kommer att bli överförtjust”, sade Lupin kyligt. ”Han gav er ju det ämnet i hopp om att nån skulle inse vad mina symptom innebar. Studerade du månkartan och insåg att jag alltid var sjuk vid fullmåne? Eller gick det upp för dig att boggarten förvandlade sig till en fullmåne när den såg mig?”

”Båda delarna”, sade Hermione stilla.

Lupin lät höra ett ansträngt skratt.

”Jag har aldrig mött en klyftigare häxa i din ålder, Hermione.”

”Jag är inte särskilt klyftig”, viskade Hermione. ”Om jag hade varit lite klyftigare, skulle jag ha berättat för alla vad ni egentligen är!”

”Men det vet de redan. Åtminstone gör lärarstaben det.”

”Anställde Dumbledore er trots att han visste att ni var en varulv?” utbrast Ron. ”Är han galen?”

”Det var flera av lärarna som tyckte det”, sade Lupin. ”Det fordrades en verklig ansträngning från hans sida för att övertyga vissa lärare om att man kan lita på mig ...”

”OCH HAN HADE FEL!” vrålade Harry. ”DU HAR HJÄLPT HONOM HELA TIDEN!”

Han pekade på Black, som hade gått fram till himmelssängen och sjunkit ner på den med ansiktet dolt bakom den ena darrande handen. Krumben hoppade upp bredvid honom och satte sig spinnande i hans knä. Ron makade sig så långt bort från dem båda som han kunde med sitt brutna ben.

”Jag har inte hjälpt Sirius”, sade Lupin. ”Om ni bara vill ge mig en chans att förklara. Titta ...”

Han delade på de tre trollstavarna som han hade hållit ihop i handen och kastade tillbaka dem till deras respektive ägare. Harry grep förbluffat sin.

”Så där ja”, sade Lupin och stack tillbaka sin egen stav i bältet. ”Nu är ni beväpnade, men inte vi. Vill ni lyssna på mig nu då?”

Harry visste inte vad han skulle tro. Var det ett trick?

”Om ni inte har hjälpt honom”, sade han med en ursinnig blick på Black, ”hur visste ni då att han var här?”

”Kartan”, sade Lupin. ”Marodörkartan. Jag satt just på mitt kontor och undersökte den ...”

”Vet ni hur den fungerar?” frågade Harry misstänksamt.

”Självfallet vet jag hur den fungerar”, sade Lupin och viftade otåligt med handen. ”Jag var ju med och ritade den. Jag är Måntand – det var mina vänners smeknamn på mig i skolan.”

”Ni var med och ritade ...”

”Det väsentliga är att jag satt och studerade den just i kväll, eftersom jag hade en misstanke om att du och Ron och Hermione skulle försöka smyga er ut ur slottet för att hälsa på Hagrid innan hans hippogriff blev avrättad. Och jag hade rätt, eller hur?”

Han började trava fram och tillbaka över golvet medan han iakttog dem. Små dammoln steg upp runt fötterna på honom.

”Du kunde ju tänkas ha på dig din pappas gamla osynlighetsmantel, Harry ...”

”Hur kan ni veta nåt om den?”

”Så många gånger som jag såg James försvinna under den ...”, sade Lupin och viftade otåligt igen. ”Den springande punkten är att även om man har på sig osynlighetsmanteln syns man på Marodörkartan. Jag såg hur ni gick ut och fortsatte ner till Hagrids stuga. Tjugo minuter senare lämnade ni stugan och gav er i väg upp mot slottet igen. Men nu hade ni fått sällskap.”

”Vad då?” sade Harry. ”Nej, det hade vi visst inte.”

”Jag trodde inte mina ögon”, fortsatte Lupin utan att bry sig om vad Harry sade. ”Jag trodde att kartan tog fel. Hur kunde han vara med er?”

”Det var ingen med oss!” sade Harry.

”Och sen fick jag syn på ännu en prick som rörde sig hastigt mot er. Den var märkt med namnet Sirius Black ... Jag såg hur han stötte ihop med er och sen drog in två av er i Det piskande pilträdet ...”

”Bara en av oss!” avbröt Ron ilsket.

”Nej”, sade Lupin. ”Två av er.”

Han stannade upp och såg på Ron.

”Kan du inte låta mig få ta en närmare titt på den där råttan?” frågade han lugnt.

”Va?” sade Ron. ”Vad har Scabbers med saken att göra?”

”Allting”, sade Lupin. ”Låt mig få se på honom, är du snäll.”

Ron tvekade, men stack sedan in handen innanför klädnaden. Han drog fram Scabbers som sprattlade vilt. Ron måste gripa tag i den långa, kala svansen för att hindra honom från att fly sin väg. Krumben ställde sig upp i Blacks knä och fräste.

Lupin gick fram till Ron. Med återhållen andning stirrade han intensivt på Scabbers.

”Vad är det?” frågade Ron nervöst och tryckte Scabbers tätt intill sig. ”Vad har min råtta med det här att göra?”

”Det är inte nån råtta”, kraxade Sirius Black plötsligt.

”Vad menar du? Det är klart att han är en råtta ...”

”Nej, det är han inte”, sade Lupin lågmält. ”Han är en trollkarl.”

”En animagus”, sade Black. ”Och hans namn är Peter Pettigrew.”





18. Måntand, Slingersvans, Tramptass och Tagghorn


Det tog några sekunder innan det helt otroliga påståendet sjönk in. Sedan sade Ron precis samma sak som Harry tänkte.

”Ni måste vara vrickade båda två.”

”Det är ju löjligt!” sade Hermione med svag röst.

”Peter Pettigrew är död!” sade Harry. ”Han dödade honom för tolv år sen!”

Han pekade på Black, vars ansikte ryckte krampaktigt.

”Det var min avsikt”, morrade han och blottade sina gula tänder, ”men lille Peter lyckades överlista mig. Fast den här gången ska det inte lyckas honom!”

Och Krumben for i golvet då Black gjorde ett plötsligt utfall mot Scabbers. Ron vrålade av smärta när Black hävde sig över hans brutna ben med hela sin tyngd.

”Sirius, nej!” skrek Lupin. Han kastade sig fram och drog bort Black från Ron. ”Vänta! Du kan inte bara göra så där ... De måste förstå varför ... Vi måste förklara för dem ...”

”Vi kan förklara efteråt!” morrade Black och försökte skaka av sig Lupin.

Han klöste i luften med ena handen för att få tag i Scabbers, som pep som en stucken gris och rev Ron i ansiktet och på halsen i sitt desperata försök att komma undan.

”De ... har ... rätt ... att ... få ... veta ... allting!” flåsade Lupin, som fortfarande försökte hålla Black tillbaka. ”Scabbers har ju varit Rons keldjur! Det finns delar av det här som inte ens jag förstår! Och Harry ... Harry måste få veta sanningen, det är du skyldig honom, Sirius!”

Black slutade att kämpa emot, men hans insjunkna ögon var fortfarande envist fästa på Scabbers. Ron höll råttan hårt fastklämd i sina sönderbitna, rivna och blödande händer.

”Ja, låt gå för det då”, sade Black utan att ta blicken från Scabbers. ”Berätta så mycket du vill för dem. Men gör det fort, Remus. Jag vill äntligen begå det mord som jag blev satt i fängelse för.”

”Ni har en skruv lös båda två”, sade Ron darrigt och tittade på Harry och Hermione för att få stöd från dem. ”Jag har fått nog av det här. Jag ger mig i väg nu.”

Han försökte resa sig upp på det friska benet, men Lupin höjde sin trollstav igen och riktade den mot Scabbers.

”Du ska först höra på vad jag har att säga, Ron”, sade han med låg röst. ”Se bara till att du håller fast Peter ordentligt medan du lyssnar.”

”HAN ÄR INTE PETER! HAN ÄR SCABBERS!” skrek Ron och försökte tvinga tillbaka råttan ner i bröstfickan, men Scabbers kämpade emot så förtvivlat att Ron vacklade till och tappade balansen.

Harry fick tag i honom i sista sekunden och skuffade ner honom på sängen igen. Utan att låtsas om Blacks närvaro vände sig Harry sedan till Lupin.

”Det fanns vittnen som såg Pettigrew dö”, sade han. ”En hel gata full med människor ...”

”De såg inte det som de trodde att de såg!” sade Black ilsket medan han fortfarande stirrade på Scabbers, som vred sig och sprattlade i Rons grepp.

”Alla trodde att Sirius dödade Peter”, sade Lupin och nickade instämmande. ”Jag trodde det själv ... tills jag såg kartan nu i kväll. Marodörkartan ljuger nämligen aldrig ... och den visar att Peter lever. Det är honom Ron håller i sina händer, Harry.”

Harry tittade ner på Ron, och deras blickar möttes i ett tyst samförstånd: Black och Lupin hade båda mist förståndet. Det som de berättade var helt obegripligt – det fanns varken rim eller reson i det. Hur skulle Scabbers kunna vara Peter Pettigrew? Fängelsevistelsen i Azkaban måste trots allt ha gjort Black sinnesrubbad ... men varför ställde Lupin upp på hans vansinnigheter?

Då började Hermione med ens att tala med darrande, ansträngt lugn röst, som om hon ville försöka övertala professor Lupin att visa sig förnuftig.

”Men professor Lupin ... Scabbers kan inte vara Pettigrew ... det kan bara inte vara sant, det vet ni att det inte kan ...”

”Varför kan det inte vara sant?” frågade Lupin lugnt, som om de var på en lektion och Hermione helt enkelt hade upptäckt ett problem under deras experiment med grindyloggar.

”Därför ... därför att folk skulle veta om Peter Pettigrew hade varit en animagus. Vi har studerat animagusar på professor McGonagalls lektioner. Och jag slog upp dem när jag gjorde mina läxuppgifter – Trolldomsministeriet kollar nämligen upp häxor och trollkarlar som kan förvandla sig till djur. Det finns ett register som visar vilken djurskepnad de antar och deras kännetecken och sånt ... och jag gick och slog upp professor McGonagall i registret, och det har bara funnits sju häxor och trollkarlar med beteckningen animagus under det här århundradet, och Pettigrews namn var inte med på listan ...”

Harry förundrade sig i sitt stilla sinne över all den möda Hermione lade ner på sina läxor, men han hann knappt tänka tanken färdig förrän Lupin började skratta.

”Rätt igen, Hermione!” sade han. ”Men Trolldomsministeriet visste aldrig att det fanns tre till av samma sort som sprang omkring här på Hogwarts område. Ingen av dem var registrerad.”

”Om du tänker berätta hela historien för dem, så raska på, Remus”, brummade Black, som fortfarande vaktade på minsta lilla rörelse från den desperata Scabbers. ”Jag har väntat i tolv år, och jag tänker inte vänta mycket längre till.”

”Som du vill ... men du måste hjälpa mig, Sirius”, sade Lupin. ”Jag vet bara hur det hela började ...”

Lupin avbröt sig tvärt då det hördes ett högt knirrande bakom honom. Sovrumsdörren hade glidit upp av sig själv. Alla fem stirrade mot den. Sedan stegade Lupin i väg och kikade ut på trappavsatsen.

”Ingen här ...”

”Det här huset är ju hemsökt!” sade Ron.

”Det är det visst inte”, sade Lupin, som fortfarande tittade på dörren med förbryllad min. ”Spökande stugan har aldrig varit hemsökt av spöken. Skriken och tjuten som byborna brukar höra kommer från mig.” Han strök bort det grånande håret ur ögonen och tänkte efter ett ögonblick innan han fortsatte: ”Det är där hela historien börjar ... med att jag blev en varulv. Inget av det här skulle ha skett om jag inte hade blivit biten ... och om jag inte hade varit så dumdristig ...”

Han såg sansad och trött ut. Ron tänkte just avbryta honom, men Hermione sade:

”Ssch!” Hon betraktade Lupin intensivt.

”Jag var en mycket liten pojke när jag blev biten av en varulv. Mina föräldrar försökte med allt, men på den tiden fanns det ingen bot. Elixiret som professor Snape har framställt åt mig är ett nyupptäckt medel. Det gör mig ofarlig för min omgivning, förstår ni. Så länge som jag tar drycken en vecka före fullmåne behåller jag mitt vanliga sinnelag när jag förvandlas ... jag kan krypa ihop inne på mitt kontor som en harmlös varg och vänta på att månen ska avta igen.

Men innan stormhattselixiret upptäcktes blev jag ett fullblodsmonster en gång i månaden. Det verkade som en hopplös dröm att få komma in på Hogwarts. Andra föräldrar skulle säkert inte vilja utsätta sina barn för den fara jag utgjorde.

Sen blev emellertid Dumbledore rektor, och han greps av medkänsla med mig. Han sa att så länge vi vidtog vissa säkerhetsåtgärder fanns det inget skäl för att utestänga mig från skolan ...” Lupin suckade och såg direkt på Harry. ”Jag berättade ju för dig för flera månader sen att Det piskande pilträdet planterades samma år jag kom till Hogwarts. Sanningen är att det planterades därför att jag kom till Hogwarts. Det här huset ...” Lupin såg sig omkring i rummet med tröstlös min. ”... och den underjordiska gången som leder till det ... båda delarna byggdes för mitt bruk. En gång i månaden smugglades jag ut ur slottet och fördes hit, för att undergå förvandlingen till varulv. Trädet placerades vid nedgången till tunneln för att hindra alla från att stöta på mig under mina farliga perioder.”

Harry kunde inte förstå vart den här berättelsen var på väg, men trots det lyssnade han ytterst intresserat. Det enda ljud som hördes förutom Lupins röst var Scabbers skräckslagna pipande.

”Mina förvandlingar på den tiden var ... var fruktansvärda. Det är mycket smärtsamt att förvandlas till varulv. Jag var avstängd från att bita mänskliga varelser, så jag bet och rev mig själv i stället. Byborna, som hörde skrikandet och oväsendet, trodde att de hörde särskilt vildsinta spöken. Dumbledore uppmuntrade ryktet ... Till och med nu, när huset har stått tyst och stilla i många år, vågar inte byborna närma sig det ...

Men bortsett från mina regelbundna förvandlingar till varulv var jag lyckligare än nånsin förr i mitt liv. För första gången nånsin hade jag vänner, tre storartade vänner. Sirius Black ... Peter Pettigrew ... och naturligtvis din pappa, Harry. James Potter. Mina tre vänner kunde förstås inte undgå att lägga märke till att jag försvann en gång i månaden. Jag hittade på alla möjliga historier. Jag berättade för dem att min mor var sjuk och att jag måste åka hem och hälsa på henne. Jag var livrädd för att de skulle överge mig i samma ögonblick de fick reda på vad jag var. Men självfallet gissade de sanningen, precis som du gjorde, Hermione ... Och de övergav mig inte alls. Tvärtom gjorde de nånting för mig som inte bara underlättade mina svåra förvandlingsperioder utan faktiskt gjorde dem till de bästa dagarna i mitt liv. Var och en av mina vänner blev en animagus.”

”Min pappa också?” frågade Harry förbluffat.

”Ja, det kan du tro”, sade Lupin. ”Det tog dem nästan tre år att komma på hur det skulle göras. Din far och Sirius var skolans mest begåvade elever, och det var tur det, för en animagusbesvärjelse kan lätt gå förfärligt galet – en av anledningarna till att Ministeriet håller noga uppsikt över dem som försöker sig på det. Peter behövde all hjälp han kunde få från James och Sirius. Till sist, när vi gick vårt femte år, lyckades de utföra besvärjelsen. Var och en av dem kunde allt efter behag förvandla sig till ett djur, alla tre olika.”

”Men hur kunde det hjälpa er, professor Lupin?” frågade Hermione förbryllat.

”De kunde inte hålla mig sällskap som mänskliga varelser när jag förvandlades till varulv. I stället höll de mig sällskap som djur. En varulv är bara farlig för människor”, sade Lupin. ”De smög sig ut ur slottet varenda månad i skydd av James osynlighetsmantel. Och så förvandlade de sig ... Peter, som var det minsta djuret, kunde slinka in under pilträdets piskande grenar och trycka på knölen som får det att bli stilla. Sen brukade de smyga ner genom gången för att sluta sig till mig. Under deras inflytande blev jag mindre farlig. Min kropp var fortfarande en vargkropp, men mitt sinne verkade bli mindre rovdjursaktigt när jag var tillsammans med dem.”

”Skynda dig på, Remus”, morrade Black, som fortfarande bevakade Scabbers med ett otäckt och hungrigt uttryck i ansiktet.

”Jag har snart berättat färdigt, Sirius, jag är snart klar. Ja, nu när vi alla kunde förvandla oss till djur öppnade sig mängder av spännande möjligheter för oss. Det dröjde inte länge förrän vi lämnade Spökande stugan och strövade omkring på skolans område och i byn på nätterna. Sirius och James förvandlade sig till så stora djur att de lätt kunde hålla en varulv i schack. Jag tvivlar på att några andra Hogwartselever nånsin har upptäckt mer om Hogwarts och Hogsmeade än vi gjorde ... Och det var därför vi kom på att vi skulle rita Marodörkartan och signera den med våra smeknamn. Sirius är Tramptass. Peter är Slingersvans. James var Tagghorn.”

”Vad för slags djur ...?” började Harry, men Hermione avbröt honom.

”Det var ju ändå en farlig lek! Att ränna omkring i mörkret med en varulv! Tänk om ni hade smitit ifrån de andra och bitit nån!”

”Det är en tanke som fortfarande förföljer mig”, sade Lupin tungt. ”Och det höll på att gå galet åtskilliga gånger. Vi skrattade åt det efteråt. Vi var unga och tanklösa, berusade av hur smarta vi var. Ibland kände jag mig förstås skyldig för att jag svek Dumbledores förtroende. Han hade antagit mig som elev på Hogwarts trots att ingen annan rektor skulle ha gjort det, och han hade ingen aning om att jag hela tiden bröt mot säkerhetsreglerna han hade satt upp. Han visste aldrig att jag hade förlett tre kamrater till att förvandla sig till djur, utan att registrera sig under beteckningen animagus. Men jag lyckades alltid glömma mina skuldkänslor varje gång vi satte oss ner för att planera nästa månads äventyr. Och jag har inte förändrats ...” Lupins ansikte hårdnade, och det var självförakt i hans stämma. ”Hela det här året har jag kämpat med mig själv och undrat om jag skulle berätta för Dumbledore att Sirius var en animagus. Men jag gjorde det inte. Varför? Därför att jag var för feg. Det skulle ha betytt att jag medgav att jag hade svikit hans förtroende när jag gick på skolan, medgav att jag hade dragit med mig de andra ... och Dumbledores tillit har betytt allt för mig. Han släppte in mig på Hogwarts då jag var en pojke, och han gav mig ett arbete, fast folk har skytt mig hela mitt vuxna liv och jag har varit ur stånd att finna nån anställning på grund av vad jag är. Och därför intalade jag mig själv att Sirius hade tagit sig in i skolan med hjälp av svartkonster som han lärt sig av Voldemort och att det inte hade nånting att göra med att han var en animagus ... Så på sätt och vis har Snape haft rätt om mig hela tiden.”

”Snape?” sade Black strävt och tog blicken från Scabbers för första gången på flera minuter för att titta på Lupin. ”Vad har Snape med saken att göra?”

”Han är här, Sirius”, sade Lupin tungt. ”Han är också lärare på Hogwarts.” Han vände sig åter till Harry, Ron och Hermione. ”Professor Snape gick i samma årskurs som vi på skolan. Han kämpade väldigt hårt mot min utnämning till lärare i försvar mot svartkonster. Hela året har han upprepat för Dumbledore att jag inte är att lita på. Han har sina skäl ... Sirius spelade honom nämligen ett spratt som nästan tog livet av honom, ett spratt som jag också var med på ...”

Black lät höra en hånfull grymtning.

”Det var rätt åt honom”, sade han med ett försmädligt leende. ”Han smög alltid omkring och försökte lista ut vad vi höll på med ... hoppades att han skulle kunna få oss avstängda från skolan ...”

”Severus var väldigt intresserad av vart jag tog vägen varenda månad”, berättade Lupin vidare för Harry, Ron och Hermione. ”Vi gick i samma årskurs, förstår ni, och vi ... öh ... gillade inte varandra särskilt mycket. Han tyckte särskilt illa om James. Han var avundsjuk, tror jag, på James skicklighet på quidditchplanen. Hur som helst hade Snape sett mig gå över skolområdet en kväll tillsammans med madam Pomfrey. Hon följde mig bort till Det piskande pilträdet för att jag skulle kunna förvandlas där utan att bli sedd. Sirius tyckte att det skulle vara ... öh ... skojigt att tala om för Snape att han bara behövde slå på knölen i trädstammen med en lång pinne så skulle han kunna smyga sig in efter mig. Snape prövade det förstås. Om han hade kommit så långt som till det här huset, hade han träffat på en fullvuxen varulv. Men din far, som fick höra vad Sirius hade gjort, gav sig i väg efter Snape och släpade med sig honom tillbaka, med risk för sitt eget liv. Snape hade trots det hunnit uppfånga en skymt av mig, i änden av gången. Dumbledore förbjöd honom att tala om det för nån, men efter den kvällen visste han vad jag är ...”

”Och det är alltså därför Snape inte kan tåla er, professor Lupin”, sade Harry långsamt. ”För att han tror att ni var med på Sirius skämt?”

”Det stämmer”, ljöd en kall och hånfull röst bakom Lupin.

Severus Snape drog av sig osynlighetsmanteln och stod där med sin trollstav riktad direkt mot Lupin.





19. Lord Voldemorts tjänare


Hermione skrek. Black hoppade upp. Harry ryckte till som om han hade fått en våldsam elektrisk stöt.

”Jag hittade den här vid foten av Det piskande pilträdet”, sade Snape och slängde osynlighetsmanteln åt sidan utan att rubba trollstaven som han hela tiden höll riktad direkt mot Lupins bröst. ”En mycket användbar sak, Potter. Tack ska du ha ...” Snape var lätt andfådd, men hans ansikte var fyllt av undertryckt triumf. ”Ni undrar kanske hur jag visste att ni var här?” sade han med glittrande ögon. ”Jag kommer direkt från ditt kontor, Lupin. Du glömde att ta ditt elixir nu i kväll, så jag tog med mig en bägare dit. Och vilken tur att jag gjorde det ... tur för mig, menar jag. På ditt skrivbord låg nämligen en viss karta. Jag behövde bara kasta en enda blick på den för att se allt jag behövde veta. Jag såg hur du sprang i väg genom den här gången och försvann utom synhåll.”

”Severus ...”, började Lupin, men Snape avbröt honom.

”Jag har gång på gång sagt till rektorn att du hjälpt din gamle vän Black in i slottet, Lupin, och här är nu beviset. Inte ens jag kunde drömma om att du skulle vara fräck nog att använda det här gamla rucklet som gömställe ...”

”Severus, du tar fel”, sade Lupin enträget. ”Du har inte hört allt ... jag kan förklara det. Sirius är inte här för att döda Harry, han ...”

”Det blir två fångar till Azkaban i kväll”, sade Snape, vars ögon nu glödde fanatiskt. ”Det ska bli intressant att se hur Dumbledore reagerar på det här. Han var så säker på att du var harmlös, Lupin. En tam varulv ...”

”Din dumbom”, sade Lupin lågmält. ”Är en gammal skolpojksrivalitet verkligen orsak nog för dig att sända tillbaka en oskyldig man till Azkaban?”

Pang! Tunna, ormliknande rep sköt ut från spetsen på Snapes trollstav och snodde sig runt Lupins mun, handleder och vrister. Han tappade balansen och ramlade omkull på golvet, ur stånd att röra sig. Med ett ursinnigt rytande kastade sig Black fram mot Snape, men Snape pekade med trollstaven rakt mellan ögonen på honom.

”Ge mig en anledning”, viskade han. ”Ge mig bara den minsta anledning, så svär jag på att jag gör det.”

Black hejdade sig tvärt. Det var omöjligt att avgöra vems ansikte som uttryckte det starkaste hatet.

Harry stod som fastnaglad. Han visste inte vad han skulle göra eller vem han skulle tro på. Han såg bort mot Ron och Hermione.

Ron såg precis lika förvirrad ut som han själv medan han fortfarande kämpade för att hålla fast den sprattlande Scabbers. Men Hermione tog ett osäkert steg fram mot Snape och sade med andlös röst:

”Professor Snape, det ... det kan väl inte skada att lyssna på vad de har att säga?”

”Hermione Granger, du riskerar redan avstängning från Hogwarts”, fräste Snape. ”Du, Potter och Weasley befinner er utanför skolans område och i sällskap med en dömd mördare och en varulv. Så håll nu truten för en gångs skull i ditt liv!”

”Men om ... om det nu är ett misstag ...”

”TIG MED DIG, DIN DUMMA FLICKA!” skrek Snape och såg plötsligt helt vansinnig ut. ”PRATA INTE OM SÅNT SOM DU INTE BEGRIPER!”

Ett par gnistor flög ut ur spetsen på hans trollstav, som fortfarande var riktad mot Blacks ansikte. Hermione tystnade.

”Hämnden är ljuv”, viskade Snape till Black. ”Vad jag har hoppats på att det skulle bli jag som fångade dig ...”

”Du gör dig till åtlöje igen, Severus”, brummade Black ilsket. ”Om bara den här pojken tar med sig sin råtta upp till slottet ...” Han knyckte på huvudet i riktning mot Ron. ”... så följer jag med frivilligt ...”

”Upp till slottet?” sade Snape med silkeslen röst. ”Jag tror inte vi behöver gå ända dit. Det enda jag tänker göra är att kalla på dementorerna när vi väl kommit fram under Det piskande pilträdet. De kommer att bli förtjusta över att se dig, Black, förtjusta nog för att ge dig en liten kyss, skulle jag tro ...”

Den lilla färg som fanns kvar i Blacks ansikte försvann.

”Du ... du måste lyssna på mig”, kraxade han. ”Råttan ... Titta på råttan ...”

Men Snape hade en vanvettig glimt i ögonen som Harry aldrig hade sett förut. Han verkade bortom sans och förnuft.

”Kom med nu, allesammans”, sade han. Han knäppte med fingrarna, och genast flög ändarna på repen som höll Lupin bunden upp i hans händer. ”Jag tar och släpar varulven med mig. Kanske dementorerna vill ge honom också en kyss ...”

Innan han visste vad han själv gjorde, hade Harry tagit tre långa kliv tvärs genom rummet fram till dörren. Han ställde sig framför den och spärrade vägen.

”Undan med dig, Potter. Du har redan problem så det räcker!” röt Snape. ”Om jag inte hade kommit hit och räddat ditt skinn hade ...”

”Professor Lupin kunde ha dödat mig vid minst hundra tillfällen det här skolåret”, sade Harry. ”Jag har varit ensam med honom massvis med gånger då han undervisat mig i dementorförsvar. Om han var Blacks medhjälpare, varför gjorde han inte slut på mig då?”

”Be inte mig försöka förstå hur en varulvs hjärna fungerar”, väste Snape. ”Ur vägen med dig, Potter!”

”NI ÄR YNKLIG!” vrålade Harry. ”BARA FÖR ATT DE GJORDE ER TILL ÅTLÖJE I SKOLAN VILL NI INTE ENS LYSSNA!”

”TIG MED DIG! JAG TILLÅTER INTE ATT NÅN TALAR TILL MIG I DEN TONEN!” skrek Snape gällt och såg galnare ut än någonsin. ”Sådan far, sådan son, Potter! Jag har just räddat ditt liv, och du borde tacka mig på dina bara knän! Det hade varit riktigt rätt åt dig om han hade dödat dig! Då hade du dött precis som din far, alldeles för högmodig för att tro att du kunde ha misstagit dig på Black. Undan med dig nu, innan jag tvingar dig. UR VÄGEN MED DIG, POTTER!”

Harry beslöt sig på bråkdelen av en sekund. Innan Snape hann ta ett endaste steg mot honom hade han höjt sin trollstav.

”Expelliarmus!” ropade han – men han var inte den ende som ropade.

Det kom en explosion som fick dörren att skramla i sina gångjärn. Snape kastades upp i luften och åkte in i väggen, varefter han gled ner på golvet med blodet sipprande från ett sår i huvudet. Han hade förlorat medvetandet.

Harry såg sig omkring. Både Ron och Hermione hade försökt avväpna Snape i exakt samma ögonblick som han själv. Snapes trollstav flög upp i en hög båge och landade på sängen bredvid Krumben.

”Du skulle inte ha gjort det där”, sade Black och såg på Harry. ”Du skulle ha överlåtit honom åt mig ...”

Harry undvek Blacks ögon. Inte ens nu var han säker på att han hade handlat rätt.

”Vi angrep en lärare ... Vi angrep en lärare ...”, jämrade sig Hermione och stirrade på den livlöse Snape med rädsla i blicken. ”Å, vad mycket skäll vi kommer att få ...”

Lupin kämpade med sina rep. Black böjde sig hastigt ner och lossade på dem. Lupin reste sig upp och gned sig om handlederna där repen hade skurit in.

”Tack ska du ha, Harry”, sade han.

”Jag har fortfarande inte sagt att jag tror er”, gav Harry till svar.

”Då är det på tiden att vi ger dig bevis”, sade Black. ”Du där, pojk, ge mig Peter. Nu.”

Ron tryckte Scabbers hårdare intill bröstet.

”Men kom inte med det där nu igen”, sade han med svag röst. ”Vill ni verkligen påstå att ni bröt er ut ur Azkaban bara för att få tag i Scabbers? Jag menar ...” Han tittade upp på Harry och Hermione för att få stöd. ”Okej, om vi nu säger att Pettigrew kunde förvandla sig till en råtta, hur kan Black då veta vilken råtta han är på jakt efter, om han har suttit inlåst i Azkaban? Det finns ju miljontals med råttor ...”

”Vet du vad, Sirius, det är en bra och riktig fråga”, sade Lupin och vände sig mot Black med lätt rynkad panna. ”Hur kom du egentligen på var han fanns?”

Black stoppade in en av sina kloliknande händer under klädnaden och tog fram ett skrynkligt papper, som han slätade till och sedan höll fram så att de andra kunde se. Det var fotografiet av Ron och hans familj som hade dykt upp i The Daily Prophet sommaren innan, och där, på Rons axel, satt Scabbers.

”Hur fick du tag i det här?” frågade Lupin alldeles häpen.

”Från Fudge”, sade Black. ”När han kom för att inspektera Azkaban förra året gav han mig sin tidning. Och där var Peter på första sidan, på den här pojkens axel. Jag kände genast igen honom. Hur många gånger hade jag inte sett honom förvandla sig? Och i texten under stod det att pojken skulle återvända till Hogwarts efter lovet ... där Harry också var ...”

”Du store tid”, sade Lupin lågt och stirrade från Scabbers till fotot i tidningen och tillbaka igen. ”Hans framtass ...”

”Vad är det med den?” sade Ron trotsigt.

”Det fattas en tå på den”, sade Black.

”Självfallet”, viskade Lupin. ”Så enkelt ... så genialt ... Visst skar han av sig den själv?”

”Precis innan han förvandlade sig”, sade Black. ”När jag trängde in honom i ett hörn skrek han så att det hördes över hela gatan att jag hade förrått Lily och James. Innan jag hann kasta en förbannelse över honom sprängde han gatan i luften med trollstaven, som han höll dold bakom ryggen. Han dödade allt och alla inom tio meters omkrets ... och kilade ner i kloakerna med de andra råttorna ...”

”Hörde du aldrig talas om det, Ron?” frågade Lupin. ”Den största biten av Pettigrew som de hittade efter explosionen var ett finger.”

”Ja, men Scabbers har säkert bara mist sin tå i ett slagsmål med en annan råtta eller nåt sånt! Han har varit hos min familj i åratal, ända sen ...”

”I tolv år faktiskt”, sade Lupin. ”Har du aldrig undrat över varför han höll sig i livet så länge?”

”Vi ... vi har tagit väl hand om honom!” sade Ron.

”Men han ser då inte ut att vara i särskilt god form för ögonblicket, eller hur?” sade Lupin. ”Jag skulle gissa att han har tappat i vikt ända sen han hörde att Sirius var på fri fot igen ...”

”Han har varit skräckslagen för den där galna katten!” sade Ron och nickade i riktning mot Krumben, som fortfarande låg och spann på sängen.

Men det var inte sant, tänkte Harry plötsligt. Scabbers hade sett dålig ut redan innan han mötte Krumben, ända sedan Ron kom tillbaka från Egypten ... ända sedan Blacks flykt.

”Den här katten är inte galen”, sade Black hest. Han sträckte ut en mager hand och strök Krumben över hans fluffiga huvud. ”Han är den intelligentaste av sin sort jag nånsin stött på. Han genomskådade Peter med detsamma. Och när han mötte mig fattade han att jag inte var nån hund. Det tog lite tid innan han litade på mig. Till sist lyckades jag få honom att förstå vad jag var ute efter, och han hjälpte mig ...”

”Vad menar du?” viskade Hermione andlöst.

”Han försökte fånga Peter för att ta med honom till mig, men lyckades inte. Då stal han i stället pergamentet med lösenorden till Gryffindortornet åt mig. Såvitt jag förstår tog han det från en pojkes sängbord ...”

Harrys hjärna höll på att spricka av allt han hörde. Det lät ju vanvettigt ... och ändå ...

”Men Peter vädrade att nåt var i görningen och flydde. Den här katten – är det Krumben ni kallar honom – talade om för mig att Peter hade lämnat blod på lakanen, han bet väl sig själv, skulle jag tro. Ja, han hade ju redan lyckats en gång med att iscensätta sin egen död ...”

Hans sista ord fick med ens Harrys tankar att klarna igen.

”Och varför iscensatte han sin död?” utbrast han rasande. ”Därför att han visste att du var ute efter att döda honom, liksom du dödade mina föräldrar!”

”Nej”, sade Lupin. ”Harry ...”

”Och nu har du kommit för att göra slut på honom!”

”Ja, det har jag”, sade Black med en ondskefull blick på Scabbers.

”Då borde jag ha låtit Snape ta dig!” skrek Harry.

”Harry”, sade Lupin hastigt, ”kan du inte se hur det hänger ihop? Hela den här tiden har vi trott att Sirius förrådde dina föräldrar och att Peter satte efter honom – men det var precis tvärtom. Förstår du inte det? Peter förrådde din mor och far ... Sirius satte efter Peter ...”

”DET ÄR INTE SANT!” vrålade Harry. ”HAN VAR JU DERAS HEMLIGHETSVÄKTARE! DET MEDGAV HAN INNAN NI DÖK UPP! HAN SA ATT HAN DÖDADE DEM!”

Han pekade på Black, som långsamt skakade på huvudet; de insjunkna ögonen var plötsligt alldeles blanka.

”Harry ... jag så gott som dödade dem”, kraxade han. ”Jag övertalade Lily och James att byta till Peter i sista ögonblicket, övertalade dem att använda honom som hemlighetsväktare i stället för mig. Det är min skuld, jag vet det. Den natten de dog hade jag gett mig i väg för att besöka Peter och övertyga mig om att han fortfarande var i säkerhet, men när jag kom till hans gömställe hade han försvunnit. Ändå fanns det inga tecken på strid. Det kändes att nånting inte stod rätt till. Jag blev rädd och skyndade i väg till dina föräldrars hus med detsamma. Och när jag såg huset, som var helt förstört, och deras kroppar ... då insåg jag vad Peter måste ha gjort. Och vilken skuld jag själv hade i det.”

Rösten bröts, och han vände sig bort.

”Nu får det vara nog med det här”, sade Lupin, och det fanns en stålklang i hans röst som Harry inte hade hört förut. ”Det finns ett enda säkert sätt att bevisa vad som verkligen hände. Ron, ge mig den där råttan.”

”Vad tänker ni göra med honom, om jag ger honom till er?” frågade Ron spänt.

”Tvinga honom att visa sin rätta skepnad”, sade Lupin. ”Om han verkligen är en råtta, kommer det inte att skada honom.”

Ron tvekade, men höll slutligen fram Scabbers mot Lupin, som tog emot honom. Scabbers hade börjat pipa ihållande och vred och snodde sig medan de små svarta ögonen höll på att tränga ur sina hålor.

”Är du beredd, Sirius?” frågade Lupin.

Black hade redan tagit Snapes trollstav från sängen. Han gick fram mot Lupin och den kämpande råttan. Hans tårblanka ögon tycktes plötsligt brinna i ansiktet på honom.

”Tillsammans?” frågade han tyst.

”Jag tror det är bäst”, sade Lupin. Han höll Scabbers i ett järngrepp med ena handen och sin trollstav i den andra. ”Jag räknar till tre. Ett ... två ... tre!”

En blixt av blåvitt ljus sköt ut från båda trollstavarna. Under ett kort ögonblick hängde Scabbers som fastfrusen mitt i luften medan det ryckte våldsamt i hans lilla svarta kropp. Ron gav till ett tjut, och råttan föll ner och slog i golvet. Det kom ännu en bländande blixt och sedan ...

Det var som att se ett träd växa med onaturlig hastighet. Ett huvud sköt uppåt från golvet; lemmarna växte fram, och i nästa ögonblick stod det en man där i stället för Scabbers. Han kröp ihop och vred sina händer. Krumben spottade och fräste borta i sängen och pälsen stod rakt upp på honom.

Det var en mycket kortväxt man, inte mycket längre än Harry och Hermione. Hans tunna, färglösa hår var tovigt och han hade en stor kal fläck överst på skallen. Kroppen var hopskrumpnad som på en fetlagd man som tappat mycket vikt på kort tid. Huden såg smutsig ut, nästan som Scabbers päls, och något av råttans fysionomi fanns kvar runt hans spetsiga näsa och de mycket små, rinnande ögonen. Han såg sig omkring på dem allesammans medan han andades hastigt och stötvis. Harry såg hur hans blick flackade bort mot dörren och tillbaka igen.

”Nej, men hej, Peter”, sade Lupin vänligt, som om råttor ofta förvandlades till gamla skolkamrater inför hans ögon. ”Det var verkligen länge sen.”

”S-Sirius ... R-Remus ...” Till och med Pettigrews röst var pipig. Hans blick flackade åter mot dörren. ”Mina vänner ... mina gamla vänner ...”

Black höjde sin trollstavsarm, men Lupin grep honom om handleden och gav honom en varnande blick. Sedan vände han sig mot Pettigrew igen med lätt och oberörd röst.

”Vi har just stått och pratat lite, Peter, om vad som hände den natten då Lily och James dog. Du kanske missade de finare detaljerna när du sprattlade omkring och pep där borta på sängen ...”

”Remus”, flämtade Pettigrew, och Harry kunde se hur svettdropparna bröt fram i hans glåmiga ansikte. ”Du tror honom väl inte, eller hur? Han försökte döda mig, Remus ...”

”Ja, vi har hört sägas det”, sade Lupin, och hans röst blev kylig. ”Jag skulle vilja klara upp ett par små saker med dig, Peter, om du skulle vilja vara så snäll ...”

”Han har kommit för att försöka döda mig igen!” skrek Pettigrew plötsligt och pekade på Black. Harry lade märke till att han använde långfingret, för pekfingret saknades. ”Han dödade James och Lily, och nu tänker han döda mig också. Du måste hjälpa mig, Remus!”

Blacks ansikte såg mer dödskalleliknande ut än någonsin då han stirrade på Pettigrew med sina bottenlösa ögon.

”Ingen kommer att försöka döda dig förrän vi har klarat upp vissa saker”, sade Lupin.

”Klarat upp vissa saker?” gnällde Pettigrew och såg sig vilt omkring igen. Ögonen flackade från de förspikade fönstren till den enda dörren. ”Jag visste att han skulle komma efter mig! Jag visste att han skulle återvända efter mig! Jag har väntat på det i tolv år!”

”Visste du att Sirius skulle bryta sig ut ur Azkaban?” frågade Lupin med rynkad panna. ”När ingen nånsin har lyckats göra det förut?”

”Han har mörka krafter som vi övriga inte kan föreställa oss!” skrek Pettigrew gällt. ”Hur kunde han annars ta sig ut därifrån? Jag är säker på att Den-som-inte-får-nämnas-vid-namn lärde honom några knep!”

Black började skratta, ett hemskt, glädjelöst skratt som fyllde hela rummet.

”Skulle Voldemort ha lärt mig några knep?” sade han.

Pettigrew ryckte till som om Black hade svängt med en piska mot honom.

”Vad, är du rädd för att höra din gamle herres namn?” sade Black. ”Ja, det kan jag inte förebrå dig, Peter. Hans anhang är väl inte särskilt nöjda med dig, va?”

”Jag vet inte ... vad du menar, Sirius ...”, mumlade Pettigrew och andades ännu häftigare. Ansiktet glänste av svett.

”Du har inte gömt dig för mig i tolv år”, sade Black. ”Du har gömt dig för Voldemorts gamla anhängare. Jag hörde ett och annat i Azkaban, Peter ... De tror allesammans att du är död, för annars skulle du bli tvungen att stå till svars inför dem. Jag har hört dem skrika alla möjliga saker i sömnen. Det låter som om de anser att förrädaren har förrått dem i sin tur. Voldemort fann familjen Potter efter dina upplysningar ... och Voldemort mötte själv sin undergång där. Och alla Voldemorts anhängare hamnade inte i Azkaban, eller hur? Det finns fortfarande massor av dem här ute där de bidar sin tid och låtsas som om de insett sina felsteg. Om de nånsin fick nys om att du fortfarande är i livet, Peter ...”

”Jag vet inte ... vad du pratar om ...”, upprepade Pettigrew, och hans röst var nu gällare än någonsin. Han torkade sig i ansiktet med ärmen och såg upp på Lupin. ”Du tror väl inte på den här ... den här galenskapen, Remus ...”

”Jag måste erkänna, Peter, att jag har svårt att förstå varför en oskyldig man väljer att tillbringa tolv år som råtta”, sade Lupin lugnt.

”Oskyldig, men rädd!” gnällde Pettigrew. ”Om Voldemorts anhängare var efter mig, var det därför att jag fick en av deras bästa män att sändas till Azkaban – spionen Sirius Black!”

Blacks ansikte förvreds.

”Hur vågar du?” morrade han och lät plötsligt som den björnliknande hund han hade varit. ”Skulle jag ha varit spion åt Voldemort? När har jag nånsin smugit runt bland folk som var starkare och mäktigare än jag själv? Men du, Peter – jag kommer aldrig att förstå varför jag inte genomskådade dig redan från början. Jag borde ha förstått att det var du som var spionen. Du gillade ju alltid att ha starka vänner som kunde beskydda dig, visst var det så? Det brukade vara vi ... jag och Remus ... och James ...”

Pettigrew torkade på nytt sitt svettdrypande ansikte. Han flämtade nästan efter andan.

”Jag? Spion? Du måste vara galen ... jag har aldrig ... förstår inte hur du kan säga en sån ...”

”Lily och James gjorde dig bara till sin hemlighetsväktare för att jag föreslog det”, väste Black så hatiskt att Pettigrew tog ett steg bakåt. ”Jag tyckte att det var den perfekta planen ... en bluff. Voldemort skulle säkert komma efter mig, för han skulle väl aldrig kunna drömma om att de skulle använda en så svag, talanglös person som du. Det måste ha varit det största ögonblicket i hela ditt eländiga liv när du talade om för Voldemort att du kunde leda honom direkt till familjen Potter.”

Pettigrew mumlade frånvarande för sig själv. Harry uppfattade ord som ”långsökt” och ”vanvett”, men det som först och främst fångade hans uppmärksamhet var Pettigrews askgrå ansikte och hans flackande blick, som hela tiden sökte sig till fönstren och dörren.

”Professor Lupin?” sade Hermione skyggt. ”Kan ... kan jag få säga nånting?”

”Naturligtvis, Hermione”, sade Lupin artigt.

”Jo, alltså ... Scabbers ... den här mannen, menar jag ... har ju sovit i Harrys sovsal i tre år. Om han arbetar för Ni-vet-vem, hur kommer det sig då att han aldrig har försökt skada Harry förrän nu?”

”Just det, ja!” sade Pettigrew gällt och pekade på Hermione med sin lemlästade hand. ”Tack ska du ha! Där ser du, Remus. Jag har aldrig krökt ett hår på Harrys huvud! Varför skulle jag göra det?”

”Jag ska tala om varför”, sade Black. ”Därför att du aldrig har gjort nånting för nån annan, såvida du inte själv haft fördel av det. Voldemort har hållit sig gömd i tolv år, och det sägs att han är halvdöd. Du ville ju inte begå mord rakt under näsan på Albus Dumbledore för att behaga ett eländigt vrak till trollkarl, som förlorat all sin kraft, eller hur? Du ville vara helt säker på att han var skolgårdens allra starkaste översittare innan du gick tillbaka till honom, inte sant? Varför skulle du annars finna en trollkarlsfamilj som kunde ta hand om dig? Du väntade ju hela tiden på att få höra nåt nytt i saken, var det inte så, Peter? Du såg tiden an i väntan på att din gamle beskyddare skulle återvinna sin styrka och göra det säkert att träda i hans tjänst igen.”

Pettigrew öppnade och slöt munnen flera gånger. Han verkade ha förlorat talförmågan.

”Öh ... mr Black ... Sirius?” sade Hermione skyggt.

Black hoppade till vid detta tilltal och stirrade på Hermione som om han nästan hade glömt att man kunde tala hövligt till varandra.

”Förlåt att jag frågar, men hur slapp du ut ur Azkaban, om du inte använde spök-transferens?”

”Tack ska du ha!” flämtade Pettigrew och nickade våldsamt till henne. ”Just det! Precis vad jag ...”

Men Lupin tystade honom med en blick. Black rynkade lätt pannan mot Hermione, men inte för att han var förargad på henne. Han verkade fundera på vad han skulle svara.

”Jag vet faktiskt inte hur jag bar mig åt”, sade han långsamt. ”Jag tror att det enda skälet till att jag inte förlorade förståndet är att jag visste att jag var oskyldig. Det var inte nån glad tanke, så dementorerna kunde inte suga den ur mig, men den lämnade mig inte, och därför förblev jag vid mina sinnens fulla bruk och visste hela tiden vem jag var ... och det hjälpte mig att behålla mina magiska krafter. Så när det blev outhärdligt alltsammans kunde jag förvandla mig i min cell och bli till en hund. Dementorerna kan inte se, förstår ni ...” Han svalde. ”De känner sig fram till folk genom att uppfånga deras känslor. De kunde märka att mina känslor var mindre ... mindre mänskliga och mindre komplicerade när jag var en hund, men de trodde förstås att jag höll på att förlora förståndet precis som alla de andra fångarna, så de brydde sig inte om det. Men jag var svag, mycket svag, och jag hade inget hopp om att kunna hålla dem borta från mig utan en trollstav ...

Men sen fick jag se Peter på det där fotografiet i tidningen ... och det gick upp för mig att han måste vara på Hogwarts tillsammans med Harry ... i en perfekt position för att handla, ifall minsta antydan nådde hans öron om att den mörka sidan växte i styrka igen.”

Pettigrew skakade på huvudet och mimade ljudlösa ord, men han stirrade hela tiden som hypnotiserad på Black.

”Han var beredd att slå till i samma ögonblick han kunde vara säker på att ha starka bundsförvanter. Han skulle vara den som överlämnade den siste Potter till dem. Om han gav dem Harry, vem skulle då våga säga att han hade förrått Lord Voldemort? Han skulle hälsas välkommen tillbaka med hedersbetygelser. Så ni förstår nog att jag var tvungen att göra nånting. Jag var den ende som visste att Peter fortfarande var i livet ...”

Harry kom ihåg vad mr Weasley hade berättat för mrs Weasley: ”Vakterna säger att han har talat i sömnen ... alltid samma ord ...’Han är på Hogwarts.’”

”Det var som om nån hade tänt en eld i mitt huvud, och dementorerna kunde inte förstöra den. Det var inte nån lycklig känsla, det var en besatthet, men den gav mig styrka, den skärpte min hjärna. En kväll när de öppnade celldörren för att ge mig mat, smög jag förbi dem i min hundskepnad. Det är så mycket svårare för dem att förnimma ett djurs känslor att de blev förvirrade ... Jag hade blivit så mager i fängelset att jag lätt kunde slinka ut mellan järnstängerna i min vanliga skepnad. Sedan simmade jag som hund tillbaka till fastlandet ... Jag reste norrut och smög mig in på Hogwarts område i min djurskepnad. Alltsedan dess har jag levt i Den förbjudna skogen, utom när jag vågade mig fram för att se på quidditchmatchen förstås. Du flyger lika bra som din far gjorde, Harry ...”

Han såg på Harry, som inte tittade bort den här gången.

”Tro mig”, sade Black med sin hesa röst. ”Tro mig. Jag förrådde inte James och Lily. Jag skulle hellre ha dött än att förråda dem.”

Och äntligen trodde Harry honom. Han nickade utan att kunna tala på grund av klumpen i halsen.

”Nej!”

Pettigrew hade fallit på knä, som om Harrys nick hade varit hans egen dödsdom. Han krälade sig fram på knäna med händerna knäppta framför sig som i bön.

”Sirius, det är ju jag. Det är Peter ... din vän ... Du skulle väl inte ...”

Black måttade en spark mot honom. Peter ryggade tillbaka.

”Det är tillräckligt med smuts på min klädnad utan din beröring”, sade Black.

”Remus!” pep Pettigrew och vände sig i stället mot Lupin medan han bönfallande vred sig framför honom. ”Du tror väl inte på det här? Skulle inte Sirius ha talat om det för dig, om de hade ändrat sin plan?”

”Inte om han trodde att jag var en spion, Peter”, sade Lupin. ”Jag antar att det var därför som du inte talade om det för mig, Sirius?” sade han obesvärat över huvudet på Pettigrew.

”Förlåt mig, Remus”, sade Black.

”Ingenting att tala om, Tramptass, gamle vän”, sade Lupin och började rulla upp ärmarna på sin klädnad. ”Och kan du i din tur förlåta att jag misstänkte dig för att vara spionen?”

”Självfallet”, svarade Black. Ett spöklikt leende for över hans utmärglade ansikte. Också han började rulla upp ärmarna. ”Ska vi döda honom tillsammans?”

”Ja, det är nog bäst”, sade Lupin bistert.

”Ni tänker väl inte ... ni kan inte ...”, flämtade Pettigrew och kravlade bort mot Ron. ”Ron, har inte jag varit en god vän ... ett snällt keldjur? Du låter dem väl inte döda mig, Ron? Det gör du väl inte ... Visst står du på min sida?”

Men Ron stirrade på Pettigrew med djup vämjelse.

”Jag lät dig sova i min säng!” sade han.

”Snälle pojke ... käre husse ...” Pettigrew kravlade ända fram till Ron. ”Du låter dem väl inte göra det? Jag var din råtta, jag var ett snällt keldjur ...”

”Om du var bättre som råtta än som människa, har du inte mycket att skryta över, Peter”, sade Black hårt.

Ron drog sitt brutna ben utom räckhåll för Pettigrew och bleknade ännu mer av smärtan när han rörde på det. Pettigrew vände sig om på knäna och hasade framåt mot Hermione. Han grep tag i fållen på hennes klädnad.

”Söta flicka ... kloka flicka ... du ... du låter dem säkert inte göra nåt ... Hjälp mig ...”

Hermione drog loss klädnaden ur Pettigrews fastklamrade händer och backade mot väggen med ett skräckslaget uttryck i ansiktet.

Pettigrew skälvde våldsamt i hela kroppen. Han låg fortfarande på knä och vände långsamt huvudet mot Harry.

”Harry ... Harry ... du liknar precis din far ... ser precis ut som han ...”

”HUR VÅGAR DU TALA TILL HARRY?” vrålade Black. ”HUR VÅGAR DU ÖVER HUVUD TAGET SE PÅ HONOM? HUR VÅGAR DU TALA OM JAMES INFÖR HONOM?”

”Harry”, viskade Pettigrew och kravlade emot honom med händerna utsträckta. ”Harry, James skulle inte ha önskat mig död. James skulle ha förstått, Harry. Han skulle ha visat mig barmhärtighet ...”

Både Black och Lupin gick fram, grep Pettigrew i vardera axeln och kastade honom baklänges på golvet. Han satt där, darrande och skakande av skräck, medan han stirrade upp på dem.

”Du sålde Lily och James till Voldemort”, sade Black, som också hade börjat darra. ”Förnekar du det?”

Pettigrew brast i gråt. Det var hemskt att se, han såg ut som ett förvuxet, skalligt spädbarn som kröp ihop på golvet.

”Sirius, Sirius, vad skulle jag ha gjort? Mörkrets herre ... Du har ingen aning ... han har vapen du inte kan föreställa dig ... Jag var rädd, Sirius. Jag har aldrig varit modig som du och Remus och James. Det var inte min mening att det skulle ske ... Den-som-inte-får-nämnas-vid-namn tvingade mig ...”

”LJUG INTE!” sade Black med dånande röst. ”DU ÖVERLÄMNADE INFORMATION TILL HONOM I ETT HELT ÅR INNAN LILY OCH JAMES DOG! DU VAR HANS SPION!”

”H-han trängde sig in överallt!” flämtade Pettigrew. ”V-vad hade jag vunnit på att vägra lyda honom?”

”Vad hade du vunnit på att bekämpa den ondskefullaste trollkarl som nånsin existerat?” frågade Black med ett uttryck av vitglödgat raseri i ansiktet. ”Du hade skonat oskyldiga liv, Peter!”

”Du förstår inte!” jämrade sig Pettigrew. ”Han skulle ha dödat mig, Sirius!”

”DÅ BORDE DU HA LÅTIT DIG DÖDAS!” röt Black. ”HELLRE DÖ ÄN FÖRRÅDA SINA VÄNNER – VI SKULLE HA GJORT SAMMA SAK FÖR DIG!”

Black och Lupin stod sida vid sida med höjda trollstavar.

”Du borde ha insett det”, sade Lupin stilla. ”Om inte Voldemort dödade dig, skulle vi göra det, för ditt förräderi. Farväl, Peter.”

Hermione täckte för ansiktet med händerna.

”NEJ!” skrek Harry. Han sprang fram och ställde sig framför Pettigrew, med ansiktet mot trollstavarna. ”Ni får inte döda honom”, flämtade han. ”Ni får inte.”

Både Black och Lupin såg alldeles lamslagna ut.

”Harry, det här motbjudande kräket är skuld till att du är föräldralös”, morrade Black. ”Den här krypande dynghögen skulle lugnt ha sett dig dö, utan att lyfta ett finger för att hjälpa dig. Du hörde honom ju. Hans eget usla skinn betydde mer för honom än hela din familj.”

”Jag vet”, sade Harry andlöst. ”Men vi tar med honom upp till slottet. Vi överlämnar honom till dementorerna. Han kan skickas till Azkaban ... Döda honom bara inte.”

”Harry!” flämtade Pettigrew och slog armarna om Harrys knän. ”Tack, tack. Det är mer än jag förtjänar. Tack!”

”Släpp mig!” fräste Harry och slet sig med avsky ur Pettigrews grepp. ”Jag gör inte det här för din skull. Jag gör det för att jag inte tror att min pappa skulle ha önskat se sina bästa vänner som mördare – bara för din skull.”

Ingen rörde sig eller lät höra ett ljud bortsett från Pettigrew, vars andetag kom i ansträngda väsanden medan han höll sig hårt för bröstet.

Black och Lupin tittade på varandra. Sedan sänkte de trollstavarna med en gemensam rörelse.

”Du är den ende som har rätt att besluta det, Harry”, sade Black. ”Men tänk ... tänk på vad han gjorde ...”

”Han kan skickas till Azkaban”, upprepade Harry. ”Om nån förtjänar att spärras in där, så är det han.”

Pettigrew andades fortfarande väsande bakom honom.

”Nå, då så”, sade Lupin. ”Flytta lite på dig, Harry.”

Harry tvekade.

”Jag ska bara binda honom”, sade Lupin. ”Det är allt, det svär jag på.”

Harry steg åt sidan.

Tunna rep sköt ut från spetsen på Lupins trollstav den här gången, och i nästa ögonblick låg Pettigrew och vred sig på golvet, bunden och försedd med munkavle.

”Men om du förvandlar dig till en råtta, Peter, då dödar vi dig”, brummade Black och pekade även han på Pettigrew med sin trollstav. ”Är du med på det, Harry?”

Harry såg ner på den ömkliga figuren på golvet och nickade så att Pettigrew kunde se det.

”Ja, då så”, sade Lupin och lät plötsligt rask och affärsmässig. ”Ron, jag kan inte reparera ett brutet ben hälften så bra som madam Pomfrey. Jag tror det blir bäst om vi bara försöker spjäla ditt ben nu och sen tar med dig till sjukhusflygeln.”

Han skyndade fram till Ron, böjde sig ner och berörde benet lätt med trollstaven medan han mumlade: ”Ferula.” Långa bandage virade sig snabbt uppför Rons ben och band det hårt vid en spjäla. Lupin hjälpte honom att resa sig, och Ron satte försiktigt ner benet utan att darra.

”Det känns bättre”, sade han. ”Tack.”

”Men hur är det med professor Snape då?” sade Hermione med svag röst och tittade ner på Snapes orörliga gestalt.

”Det är inget allvarligt fel på honom”, sade Lupin medan han böjde sig över Snape och tog hans puls. ”Du var bara ... lite för ivrig. Han är fortfarande medvetslös. Öh ... kanske det blir bäst om vi väntar med att återuppliva honom tills vi är tillbaka i slottet igen. Vi kan ta med oss honom så här ...” Han mumlade: ”Mobilicorpus”.

Som om osynliga trådar hade fästs vid Snapes handleder, hals och knän, drogs han upp i stående ställning. Huvudet vickade otäckt som på en grotesk docka. Han hängde några decimeter ovanför golvet med de orörliga fötterna dinglande.

Lupin tog upp osynlighetsmanteln och stoppade den i säkert förvar i fickan.

”Och två av oss bör vara fastkedjade vid det här kräket”, sade Black och puffade till Pettigrew med tån. ”Bara för säkerhets skull.”

”Jag kan vara det”, sade Lupin.

”Och jag med”, sade Ron bistert och haltade fram.

Black frammanade några tunga handbojor och kedjor ur tomma luften, och inom kort stod Pettigrew på fötter igen med vänstra armen fastkedjad vid Lupins högra, och högra armen vid Rons vänstra. Ron såg mycket sammanbiten ut. Han tycktes ha tagit Scabbers verkliga identitet som en personlig förolämpning. Krumben hoppade vigt ner från sängen och ledde vägen ut ur rummet med den yviga svansen käckt i vädret.





20. Dementorskyssen


Harry hade aldrig befunnit sig i en besynnerligare grupp. Krumben gick i spetsen nerför trappan; Lupin, Pettigrew och Ron, som mest liknade deltagare i en kapplöpning för sexbenta, följde närmast efter. Sedan kom professor Snape kusligt svävande, medan hans tår stötte emot vartenda trappsteg på nervägen. Så följde Sirius med Snapes egen trollstav riktad mot honom för att upprätthålla svävningsbesvärjelsen. Harry och Hermione bildade eftertruppen.

Det var svårt att ta sig tillbaka in i tunneln. Lupin, Pettigrew och Ron måste vända sig sidledes för att klara det. Lupin höll fortfarande Pettigrew i schack med sin trollstav. Harry kunde se dem lirka sig mödosamt fram genom tunneln på ett enda led. Krumben gick fortfarande först. Harry kom tätt efter Sirius, som höll Snape svävande framför dem; Snapes dinglande huvud stötte hela tiden emot det låga taket. Harry hade ett intryck av att Sirius inte gjorde någon större ansträngning att förhindra det.

”Vet du vad det här innebär?” sade Sirius plötsligt till Harry medan de långsamt kämpade sig vidare fram genom gången. ”Att vi överlämnar Pettigrew till myndigheterna, menar jag?”

”Att du är fri”, sade Harry.

”Ja, just det”, sade Sirius. ”Men det är en annan sak också. Jag vet inte om nån har talat om det för dig ... Jag är din gudfar.”

”Ja, det visste jag redan”, sade Harry.

”Och ... dina föräldrar utsåg mig till din förmyndare”, sade Sirius stelt. ”Ifall nånting skulle hända dem ...”

Harry väntade spänt. Menade Sirius det som han trodde han menade?

”Jag förstår naturligtvis om du hellre vill stanna hos din moster och morbror”, sade Sirius. ”Men ... du kan väl tänka över det. När mitt namn väl är rentvått kan du ju ... ifall du skulle vilja ha ett annat hem ...”

Det kändes nästan som om magen exploderade inuti Harry.

”Vad menar du ... kan jag få bo hos dig?” frågade han och råkade samtidigt slå huvudet i ett klippstycke som stack ut från taket. ”Ska jag lämna familjen Dursley?”

”Jag trodde förstås inte att du skulle vilja det”, sade Sirius hastigt. ”Jag förstår det. Jag tyckte bara att jag skulle ...”

”Är du galen?” utbrast Harry med en minst lika kraxande röst som Sirius. ”Det är klart att jag gärna vill lämna familjen Dursley! Har du ett hus? När kan jag flytta in?”

Sirius vände sig tvärt om för att se på honom. Snapes huvud skrapade mot taket, men Sirius verkade inte bry sig om det.

”Vill du verkligen det?” sade han. ”Menar du det?”

”Ja, det kan du tro att jag gör!” sade Harry.

Sirius magra ansikte strålade upp i det första verkliga leende Harry hade sett i det. Förändringen var häpnadsväckande, som om en tio år yngre person lyste fram genom den utsvultna masken. Under ett kort ögonblick kunde Harry känna igen honom som den skrattande mannen på bilden från föräldrarnas bröllop.

Ingen av dem sade något mer förrän de kom fram till slutet av tunneln. Krumben rusade upp först; han hade tydligen pressat tassen mot knölen på trädstammen, eftersom Lupin, Pettigrew och Ron kravlade uppåt utan att det hördes ett ljud från några vildsint piskande grenar.

Sirius fick upp Snape genom hålet och trädde sedan åt sidan för att låta Harry och Hermione passera. Till sist var de ute allesammans.

Skolområdet var mycket mörkt nu; det enda ljuset kom från slottets avlägsna fönster. Utan ett ord började de gå. Pettigrew andades fortfarande väsande och gnällde till då och då. Harrys tankar virvlade runt i huvudet på honom. Han skulle komma bort från familjen Dursley. Han skulle bo hos Sirius Black, sina föräldrars bästa vän ... Han kände sig alldeles omtumlad. Vad skulle hända när han talade om för Dursleys att han skulle bo hos strafffången de hade sett på teve?

”En enda felaktig rörelse, Peter”, varnade Lupin hotande framför dem. Hans trollstav pekade fortfarande mot Pettigrews bröst.

Tysta traskade de vidare över Hogwarts område medan ljusen från slottet långsamt blev större. Snape svävade fortfarande framför Sirius på ett sällsamt sätt; hans haka stötte hela tiden mot bröstkorgen. Och så ...

Molnen delade plötsligt på sig. Svaga skuggor visade sig på marken. Hela deras grupp badade i månljus.

Snape kolliderade med Lupin, Pettigrew och Ron, som hade tvärstannat. Sirius stelnade till. Han sträckte ut en arm för att hejda Harry och Hermione.

Harry kunde se Lupins silhuett. Han hade blivit styv som en bräda. Sedan började hans kropp darra och skaka.

”Å, nej!” flämtade Hermione. ”Han tog ju inte sitt elixir nu i kväll! Han är farlig!”

”Spring”, viskade Sirius. ”Spring! Nu!”

Men Harry kunde inte springa sin väg. Ron var ju fastkedjad vid Pettigrew och Lupin. Han tog ett språng framåt, men Sirius slog snabbt en arm runt bröstet på honom och tvingade honom tillbaka.

”Lämna det åt mig. SPRING!”

Det hördes ett skräckinjagande morrande. Lupins huvud förlängdes. Kroppen blev också längre. Skuldrorna kröktes och drogs upp. Hår växte fram i ansiktet och på händerna, som förvreds till kloförsedda tassar. Krumben sköt rygg och drog sig baklänges ...

När varulven reste sig på bakbenen och högg i luften med de långa käkarna försvann Sirius från Harrys sida. Han hade förvandlat sig.

Den enorma, björnliknande hunden tog ett språng framåt. När varulven slet sig fri från kedjorna som höll den fast, grep hunden fatt om halsen på den och drog den baklänges, bort från Ron och Pettigrew. De båda vilddjuren kämpade fastlåsta vid varandra, gap mot gap, medan de klöste och rev varandra med klorna ...

Harry stod som förlamad vid synen av dem, alltför upptagen av striden för att lägga märke till något annat. Det var först då Hermione skrek som han blev medveten om vad som skedde bakom honom.

Pettigrew hade kastat sig ner efter Lupins tappade trollstav. Ron, som stod osäkert på sitt omlindade ben, föll raklång. Det hördes en knall, en ljusstråle sköt genom mörkret – och Ron låg orörlig på marken. Ännu en knall – nu flög Krumben upp i luften och landade på jorden i en livlös hög.

”Expelliarmus!” skrek Harry och pekade med sin egen trollstav på Pettigrew. Lupins trollstav flög högt upp i luften och försvann ur sikte. ”Stanna där du är!” ropade Harry och störtade fram.

För sent. Pettigrew hade förvandlat sig till en råtta. Harry såg hans kala svans slinka genom kedjan på Rons utsträckta arm och hörde sedan ljudet av någonting som kilade bort genom gräset.

Det kom ett ylande och ett dovt morrande. Harry vände sig om och såg varulven ta till flykten. Den rusade i full fart mot Den förbjudna skogen.

”Sirius, han är borta. Pettigrew förvandlade sig!” skrek Harry.

Sirius blödde, han hade djupa rivsår över nosen och ryggen, men vid Harrys ord tog han sig upp igen och efter bara ett ögonblick försvann ljudet av hans tunga tramptassar i fjärran då han satte i väg över skolområdet efter Pettigrew.

Harry och Hermione rusade fram till Ron.

”Vad gjorde han med honom? ”viskade Hermione.

Rons ögon var halvöppna och munnen gapade. Han var definitivt vid liv, för de kunde höra att han andades, men han verkade inte känna igen dem.

”Jag vet inte.”

Harry såg sig förtvivlat omkring. Black och Lupin var båda försvunna ... De hade ingen annan till sällskap än Snape, som fortfarande hängde medvetslös en bit upp i luften.

”Det är bäst vi försöker få upp dem till slottet och berättar för nån där”, sade Harry och strök håret ur ögonen medan han ansträngde sig för att tänka klart. ”Kom ...”

Men då hörde de ett gläfsande, gnällande ljud; en hund som jämrade sig av smärta ...

”Sirius”, mumlade Harry och stirrade ut i mörkret.

Han tvekade några sekunder, men det fanns ingenting de kunde göra för Ron just i ögonblicket, och av ljuden att döma var Black i knipa ...

Harry började springa. Hermione följde i hälarna på honom. Gläfsandet verkade komma från ett ställe nära sjön. De rusade i riktning mot den, och Harry, som sprang för allt vad tygen höll, kände kylan utan att inse vad den måste betyda ...

Gläfsandet avbröts tvärt. Då de kom fram till stranden av sjön kunde de se varför – Sirius hade förvandlats till man igen. Han låg hopkrupen på knäna med händerna över huvudet.

”Neeej”, stönade han. ”Åååå ... neeej ...”

Och sedan fick Harry syn på dem. Dementorerna – minst hundra av dem kom glidande runt sjön i en svart massa, på väg mot dem. Han snurrade runt medan den välbekanta, isande kölden trängde in i honom och en dimma började fördunkla hans syn. Fler och fler dök upp ur mörkret från alla sidor, de höll på att omringa dem ...

”Hermione, tänk på nånting som gör dig lycklig!” skrek Harry och höjde sin trollstav. Han blinkade våldsamt för att få blicken att klarna, medan han skakade på huvudet för att bli fri från de svaga skriken han hörde inuti det ...

Jag ska flytta in hos min gudfar. Jag ska lämna familjen Dursley.

Han tvingade sig att tänka på Sirius och ingenting annat än Sirius.

Han började mässa:

”Expecto patronum! Expecto patronum!”

Black ryste till, rullade runt och blev liggande orörlig på marken, blek som döden.

Han klarar sig säkert. Jag ska flytta in hos honom.

”Expecto patronum! Hermione, hjälp mig! Expecto patronum!”

”Expecto ...”, viskade Hermione. ”Expecto ... expecto ...”

Men hon kunde inte klara det. Dementorerna var nu ganska nära, knappt tre meter från dem. De bildade en ogenomtränglig mur runt Harry och Hermione och kom allt närmare ...

”EXPECTO PATRONUM!” vrålade Harry och kämpade för att utestänga skriken han hörde i öronen. ”EXPECTO PATRONUM!”

En tunn silverstrimma sköt ut ur spetsen på hans trollstav och svävade som dis framför honom. I samma ögonblick kände han hur Hermione föll avsvimmad ner bredvid honom. Han var ensam ... fullständigt ensam ...

”Expecto ... expecto patronum ...”

Harry kände att hans knän slog emot det kalla gräset. Dimma virvlade framför ögonen på honom. Men en enorm kraftansträngning försökte han haka sig fast vid tanken: Sirius är oskyldig ... oskyldig ... Vi ska klara det ... Jag ska flytta in hos honom ...”

”Expecto patronum!” flämtade han.

I det svaga ljusskenet från sin Patronus kunde han se en dementor stanna upp, alldeles nära honom. Den kunde inte tränga sig genom molnet av silverdis som Harry hade frambesvärjt.

En död, slemmig hand gled fram ur vecken på manteln. Den gjorde en gest, som om den försökte svepa hans Patronus åt sidan.

”Nej ... Nej ...”, flämtade Harry. ”Han är oskyldig. Expecto ... Expecto patronum ...”

Han kunde känna hur de betraktade honom, kunde höra deras rosslande andetag som en ondskefull vind omkring sig. Dementorn som var närmast verkade överväga hur den skulle ta sig an honom. Sedan höjde den båda sina ruttnande händer – och strök undan huvan från ansiktet.

Där det borde ha funnits ögon fanns det bara tunn, grå, skorvig hud, stramt spänd över tomma ögonhålor. Men där fanns en mun ... ett gapande, formlöst hål, som sög in luften med ett ljud som påminde om en dödsrossling.

En förlamande skräck fyllde Harry. Han kunde varken röra sig eller tala. Hans Patronus fladdrade till och dog bort.

Vit dimma förblindade honom. Han måste kämpa ... Expecto patronum ... Han kunde inte se ... och i fjärran hörde han de välbekanta skriken. Expecto patronum ... Han trevade i dimman efter Sirius och fick fatt i hans arm. De skulle inte få ta honom ...

Men ett par starka, klibbiga händer slöt sig plötsligt om Harrys hals. De tvingade hans ansikte uppåt. Han kunde känna dementorns andedräkt ... den tänkte göra sig av med honom först. Han kunde känna den ruttna stanken från den. Hans mamma skrek inne i hans huvud ... det skulle bli det sista han någonsin fick höra ...

Och sedan, genom dimman som dränkte honom, tyckte han sig se ett silverskimrande ljus, som blev starkare och starkare ... Han kände att han föll framåt i gräset ...

Med ansiktet neråt, för svag att orka röra sig, sjuk och darrande, öppnade Harry ögonen. Det bländande ljuset lyste upp gräset runt honom ... Skriken hade upphört och kölden var på väg att försvinna ...

Någonting höll på att driva dementorerna tillbaka ... Det omslöt honom och Sirius och Hermione. De rosslande, sugande ljuden från dementorerna dämpades. De drog sig bort ... luften var varm igen ...

Med en sista kraftansträngning höjde Harry en aning på huvudet och såg ett djur mitt i ljuset; det var på väg att galoppera bort över sjön. Svetten skymde hans ögon då han försökte urskilja vad det var ... det var skimrande och ljust som en enhörning. Medan han kämpade för att inte förlora medvetandet såg Harry att djuret tvärt stannade upp när det kom fram till motsatta stranden. Under ett kort ögonblick såg Harry i det klara skimret från det att någon stod och välkomnade det tillbaka ... höjde handen för att klappa det ... Någon som såg märkvärdigt bekant ut ... men det kunde inte vara ...

Harry förstod det inte. Han kunde inte tänka längre. Han märkte hur hans sista krafter övergav honom, och hans huvud slog i marken då han svimmade.





21. Hermiones hemlighet


”Chockerande historia. Chockerande ... Ett verkligt under att ingen av dem dog ... Har aldrig hört nåt liknande ... För tusan, Snape, det var ju tur att ni var där ...”

”Tack, ministern.”

”Merlinorden av andra graden, skulle jag vilja påstå. Eller av första graden, om jag lyckas utverka det!”

”Tack så oerhört mycket, ministern.”

”Ett fult sår ni har fått där ... Blacks verk, antar jag?”

”Det var faktiskt Potter, Weasley och Granger som förorsakade det, ministern ...”

”Nej!”

”Black hade förhäxat dem, det såg jag med en gång. En Confundusbesvärjelse av deras uppförande att döma. De tycktes tro att han kanske var oskyldig. De var inte ansvariga för sina handlingar. Å andra sidan kunde deras inblandning ha hjälpt honom att fly ... De trodde tydligen att de skulle fånga Black på egen hand. De har sluppit undan med en hel del tidigare, och jag är rädd för att det har gett dem alltför höga tankar om sig själva. Harry Potter har förstås alltid fått alldeles för fria tyglar från rektors sida ...”

”Nåja, Snape ... Harry Potter är ju nånting särskilt. Vi har alla en svag punkt när det gäller honom.”

”Men ändå ... är det verkligen bra för honom att få en sån särbehandling? Personligen försöker jag behandla honom som vilken annan elev som helst. Och varje annan elev skulle bli relegerad om han utsatte sina vänner för en sån fara. Det skulle vara det minsta straff man kunde vänta sig. Tänk er bara, ministern. Mot alla skolans regler – efter alla de säkerhetsåtgärder som vidtagits för hans skull – ger han sig i väg utanför skolområdet på natten och umgås med en varulv och en mördare ... Och jag har skäl att tro att han också har besökt Hogsmeade illegalt ...”

”Ja, ja ... vi får se, Snape, vi får se ... Pojken har otvivelaktigt uppfört sig dumt ...”

Harry låg och lyssnade med hårt slutna ögon. Han kände sig alldeles omtöcknad. Orden han hörde verkade färdas mycket långsamt från hans öron till hjärnan, så att det var svårt för honom att förstå vad som sades. Hans lemmar kändes som bly; ögonlocken var så tunga att han inte orkade lyfta dem ... Han ville bara få ligga här på den sköna sängen, i all evighet.

”Det som förbluffar mig mest är dementorernas uppförande ... Har ni verkligen ingen aning om vad som fick dem att dra sig tillbaka, Snape?”

”Nej, ministern. När jag återfick medvetandet var de redan på väg bort till sina posteringar vid ingångarna ...”

”Högst märkligt. Och ändå var Black och Harry och flickan ...”

”De var medvetslösa då jag kom fram till dem. Jag band förstås Black och satte munkavle på honom. Sen besvärjde jag fram bårar och tog med dem alla tre raka vägen upp till slottet.”

Det blev en paus. Harrys hjärna verkade arbeta lite fortare, och i och med det märkte han också en gnagande känsla i magen som tilltog allt mer ...

Han slog upp ögonen.

Allting var en smula suddigt. Någon hade tagit av honom glasögonen. Han låg i den mörka sjukhusflygeln. Längst bort i andra änden av sjuksalen kunde han se madam Pomfrey stå med ryggen åt honom och böja sig ner över en säng. När Harry kisade med ögonen såg han Rons röda hår skymta fram under madam Pomfreys arm.

Harry vred huvudet åt andra hållet. I sängen till höger om honom låg Hermione. Månljuset sken in över hennes bädd. Hennes ögon var också öppna. Hon såg helt förstenad ut, och då hon upptäckte att Harry också var vaken pressade hon ett finger mot läpparna och pekade bort mot dörren till sjuksalen. Den stod på glänt, och rösterna som trängde in genom den från korridoren utanför tillhörde Cornelius Fudge och Snape.

Nu kom madam Pomfrey raskt gående genom den mörka salen fram till Harrys säng. Han vände sig om och såg på henne. Hon hade med sig den största chokladkaka han någonsin hade sett. Den såg ut som ett litet stenblock.

”Jaså, du är vaken!” sade hon hurtigt.

Hon lade chokladen på Harrys sängbord och började bryta den i bitar med hjälp av en liten hammare.

”Hur är det med Ron?” frågade Harry och Hermione i kör.

”Han överlever”, sade madam Pomfrey bistert. ”Och vad er båda beträffar, så vill jag att ni stannar här tills jag är säker på att ni är ... Potter, vad tror du egentligen du sysslar med?”

Harry hade satt sig upp. Han tog på sig glasögonen och grep efter sin trollstav.

”Jag måste få träffa rektorn”, sade han.

”Potter”, sade madam Pomfrey lugnande. ”Allt är som det ska. De har fångat Black. Han är inlåst där uppe. Dementorerna kommer att utföra sin kyss när som helst nu ...”

”Va?”

Harry hoppade upp ur sängen. Hermione hade gjort samma sak. Men Harrys rop hade hörts ute i korridoren. I nästa ögonblick stod Cornelius Fudge och Snape inne i sjuksalen.

”Harry, Harry, vad är nu det här?” frågade Fudge och såg nervös ut. ”Du borde ligga i sängen ... Har han fått nån choklad?” frågade han madam Pomfrey ängsligt.

”Minister Fudge, hör på mig!” sade Harry ivrigt. ”Sirius Black är oskyldig! Peter Pettigrew iscensatte sin egen fuskdöd! Vi såg honom i kväll! Ni kan inte låta dementorerna göra den där hemska saken med Sirius, han är ...”

Men Fudge skakade på huvudet med ett svagt leende på läpparna.

”Harry, Harry, du är väldigt förvirrad, du har gått igenom en fruktansvärd pärs. Lägg dig nu ner och slappna av, vi har allting under kontroll ...”

”NEJ, DET HAR NI INTE!” vrålade Harry. ”NI HAR FÅNGAT FEL MAN!”

”Snälla ministern, lyssna”, sade Hermione. Hon hade skyndat fram till Harrys sida och stirrade vädjande upp på Fudge. ”Jag såg honom också. Det var Rons råtta. Han är en animagus, Peter Pettigrew alltså, och ...”

”Där ser ni, herr minister!” sade Snape. ”Helt förvirrade båda två. Black har gjort ett grundligt jobb med dem ...”

”VI ÄR INTE FÖRVIRRADE!” skrek Harry.

”Ministern! Professorn!” sade madam Pomfrey ilsket. ”Jag måste insistera på att ni lämnar sjuksalen. Potter är min patient, och han får inte bli upprörd!”

”Jag är inte upprörd. J-jag försöker bara tala om för dem vad som verkligen hände!” sade Harry ursinnigt. ”Om de bara ville lyssna ...”

Men madam Pomfrey proppade plötsligt ett jättestort stycke choklad i munnen på Harry. Han höll på att kvävas, och hon grep tillfället att tvinga tillbaka honom till sängen.

”Snälla ministern, nu ber jag er verkligen att lämna oss. De här barnen behöver vård.”

Dörren öppnades på nytt. Det var Dumbledore. Harry svalde sin munfull choklad med stor möda och hoppade upp igen.

”Professor Dumbledore, Sirius Black ...”

”I himlens namn!” utropade madam Pomfrey hysteriskt. ”Är det här en sjukstuga eller inte? Rektorn, jag måste insistera ...”

”Jag ber så mycket om ursäkt, Poppy, men jag måste tala med mr Potter och miss Granger”, sade Dumbledore lugnt. ”Jag har just haft ett samtal med Sirius Black ...”

”Jag antar att han har berättat samma rövarhistoria för er som han förhäxat Potter att tro på?” fräste Snape. ”Nånting om en råtta och att Pettigrew skulle vara i livet ...”

”Ja, det var precis vad Blacks historia handlade om”, sade Dumbledore och tittade forskande på Snape genom sina halvglasögon.

”Och räknas mitt vittnesmål inte för nånting?” brummade Snape. ”Peter Pettigrew befann sig inte i Spökande stugan och jag såg inte heller nåt spår av honom ute på skolområdet.”

”Det var för att ni hade fått en smäll och var medvetslös, professor Snape!” sade Hermione allvarligt. ”Ni kom för sent för att höra ...”

”HÅLL TRUTEN, GRANGER!”

”Så, så, Snape”, sade Fudge bestört. ”Den unga damen är lite sinnesförvirrad, vi måste ha överseende ...”

”Jag vill gärna tala med Harry och Hermione i enrum”, avbröt Dumbledore tvärt. ”Cornelius, Severus, Poppy, var så snälla att lämna oss.”

”Rektorn!” spottade madam Pomfrey fram. ”De behöver vård, de behöver vila ...”

”Det här kan inte vänta”, sade Dumbledore strängt. ”Jag måste insistera.”

Madam Pomfrey snörpte på munnen och tågade i väg till sitt kontor. Hon smällde igen dörren hårt efter sig. Fudge tittade på sitt stora guldur som dinglade från västfickan.

”Dementorerna borde ha anlänt vid det här laget”, sade han. ”Jag går och möter dem. Dumbledore, vi träffas där uppe.”

Han gick bort till dörren och höll upp den för Snape, men Snape rörde sig inte ur fläcken.

”Det är väl inte möjligt att ni tror ett enda ord av Blacks historia?” viskade Snape med blicken stadigt fäst på Dumbledores ansikte.

”Jag vill tala med Harry och Hermione i enrum”, upprepade Dumbledore.

Snape tog ett steg fram mot honom.

”Sirius Black visade att han var i stånd att mörda redan vid sexton års ålder”, väste han. ”Ni har väl inte glömt det, Dumbledore? Ni har väl inte glömt att han faktiskt försökte ta livet av mig en gång?”

”Mitt minne är lika bra som nånsin, Severus”, sade Dumbledore stillsamt.

Snape vände på klacken och marscherade ut genom dörren, som Fudge fortfarande höll upp. Den stängdes bakom dem, och Dumbledore vände sig mot Harry och Hermione. De började tala i munnen på varandra.

”Professor Dumbledore, Black talar sanning, vi såg Pettigrew och ...”

”... han kom undan när professor Lupin förvandlades till en varulv ...”

”... han är en råtta ...”

”... Pettigrews framtass, jag menar pekfinger, han skar av sig det ...”

”... Pettigrew angrep Ron. Det var inte Sirius ...”

Men Dumbledore höll upp en hand för att hejda strömmen av förklaringar.

”Det är er tur att lyssna, och jag ber er att inte avbryta mig, för vi har väldigt ont om tid”, sade han lågmält. ”Det finns inte skymten av bevis som kan understödja Blacks historia, med undantag av era ord – och en trettonårig häxas och trollkarls ord kommer inte att övertyga nån. En hel gata full med ögonvittnen svär på att de såg Sirius mörda Pettigrew. Jag vittnade själv inför Trolldomsministeriet om att Sirius hade varit familjen Potters hemlighetsväktare.”

”Professor Lupin kan tala om för er ...”, sade Harry utan att kunna hejda sig.

”Professor Lupin befinner sig för ögonblicket djupt inne i Den förbjudna skogen. Han kan inte berätta nåt som helst för nån. När han väl har återfått sin mänskliga skepnad kommer det att vara för sent. Sirius kommer att ha mött ett öde värre än döden. Jag kan tillägga att de flesta av vår sort misstror varulvar så mycket att hans stöd inte kommer att ha nån större betydelse. Dessutom har vi det faktum att han och Sirius är gamla vänner ...”

”Men ...”

”Lyssna på mig, Harry. Det är för sent, förstår du? Du måste inse att professor Snapes version av händelserna är mycket mer övertygande än din egen.”

”Han hatar Sirius”, sade Hermione förtvivlat. ”Och det är bara på grund av nåt fånigt spratt som Sirius spelade honom ...”

”Sirius har inte uppfört sig som en oskyldig man. Angreppet på Den tjocka damen ... Intrånget i Gryffindortornet med en kniv ... Utan Pettigrew, levande eller död, har vi inte en chans att få Sirius dom upphävd.”

”Men ni tror ju på oss.”

”Ja, det gör jag”, svarade Dumbledore lågmält. ”Men jag har inte makt att få andra att inse sanningen eller att sätta mig över trolldomsministerns beslut.”

Harry stirrade upp i det allvarliga ansiktet och kände det som om marken höll på att rasa under fötterna på honom. Han hade vant sig vid tanken att Dumbledore kunde lösa alla problem. Han hade väntat sig att Dumbledore skulle trolla fram någon fantastisk lösning ur tomma luften. Men nej ... deras sista hopp var försvunnet.

”Vad vi behöver är mer tid”, sade Dumbledore långsamt och fäste sin ljusblå blick på Hermione.

”Men ...”, började Hermione. Och sedan blev hennes ögon mycket runda. ”Åh!”

”Hör nu noga på”, sade Dumbledore i mycket låg, men tydlig ton. ”Sirius är inlåst på professor Flitwicks kontor på sjunde våningen. Det trettonde fönstret till höger om Västtornet. Om allt går väl kommer ni att kunna rädda mer än ett oskyldigt liv i natt. Men kom ihåg det här, båda två. Ni får inte bli sedda. Hermione Granger, du känner till lagen ... du vet vad som står på spel. Ni ... får ... inte ... bli ... sedda.”

Harry hade inte den blekaste aning om vad som försiggick. Dumbledore hade redan vänt på klacken för att gå. Han såg tillbaka på dem när han var framme vid dörren.

”Jag tänker låsa in er. Klockan är nu ...”, han tittade på sitt fickur, ”fem minuter i tolv på natten. Miss Granger, tre vändningar borde klara av saken. Lycka till.”

”Lycka till?” upprepade Harry då dörren slöts bakom Dumbledore. ”Tre vändningar? Vad pratade han om? Vad är det vi ska göra?”

Men Hermione fumlade under halsringningen på sin klädnad och drog fram någonting ur den. Det var en mycket lång och mycket tunn guldkedja.

”Harry, kom hit”, sade hon brådskande. ”Fort!”

Harry gick bort till henne, fullkomligt förvirrad. Hon höll fram kedjan. Han såg att det hängde ett litet, gnistrande timglas i den.

”Här.”

Hon hade kastat kedjan om hans hals, så att båda hade den på sig.

”Är du beredd?” sade hon spänt.

”Vad ska vi göra?” frågade Harry hjälplöst.

Hermione vände på timglaset tre gånger.

Den mörka sjuksalen upplöstes. Harry hade en förnimmelse av att han mycket snabbt flög baklänges. Suddiga färger och former susade förbi honom. Det bultade i hans öron. Han försökte skrika men kunde inte höra sin egen röst ...

Och sedan kände han fast mark under fötterna och allting blev åter skarpt för hans blick ...

Han stod bredvid Hermione i den öde entréhallen. En ström av gyllene solljus föll in på stengolvet från den öppna porten. Han såg sig häftigt om på Hermione medan kedjan med timglaset skar in i halsen.

”Hermione, vad ...?”

”In här!”

Hermione grep Harrys arm och drog med honom genom hallen fram till ett städskåp. Hon öppnade det och knuffade in honom bland hinkar och moppar, varpå hon själv gjorde honom sällskap och smällde igen dörren efter dem.

”Vad ... hur ...? Hermione, vad hände?”

”Vi har förflyttat oss bakåt i tiden”, viskade Hermione och lyfte upp kedjan över Harrys huvud i mörkret. ”Tre timmar bakåt.”

Harry fann sitt ena ben och knep sig hårt i låret. Det gjorde rejält ont, vilket tycktes utesluta möjligheten av att han var mitt uppe i en mycket besynnerlig dröm.

”Men ...”

”Sssch! Hör! Det kommer nån! Jag tror ... jag tror det måste vara vi!”

Hermione pressade örat mot skåpdörren.

”Steg genom hallen ... Ja, jag tror det är vi som är på väg ner till Hagrids stuga!”

”Vill du inbilla mig att vi är här inne i skåpet och samtidigt där ute?” viskade Harry.

”Ja”, sade Hermione, som fortfarande hade örat klistrat mot skåpdörren. ”Jag är säker på att det är vi ... det låter inte som fler än tre personer ... och vi går långsamt därför att vi döljer oss under osynlighetsmanteln ...”

Hon avbröt sig och lyssnade ivrigt.

”Nu har vi gått nerför stentrappan utanför ...”

Hermione satte sig på en upp- och nervänd hink. Harry, som såg förtvivlat orolig ut, ville gärna ha svar på några frågor.

”Var fick du tag i den där timglasgrejen?”

”Den kallas tidvändare”, viskade Hermione. ”Jag fick den av professor McGonagall den första skoldagen. Jag har använt den hela året för att kunna komma till alla mina lektioner. Professor McGonagall fick mig att svära på att jag inte skulle säga ett ord om det till nån. Hon måste skriva alla möjliga brev till Trolldomsministeriet för att jag skulle få en. Hon måste intyga att jag var en mönsterelev och att jag aldrig skulle använda den till nåt annat än mina studier. Jag har vridit tillbaka tiden så att jag har kunnat ha flera lektioner på samma gång. Det är på så vis jag har klarat mitt schema, förstår du. Men ... Harry, jag förstår inte vad Dumbledore vill att vi ska göra. Varför bad han oss att gå tre timmar bakåt i tiden? Hur ska det kunna hjälpa Sirius?”

Harry stirrade på hennes ansikte i dunklet.

”Det måste vara för att han vill att vi ska ändra på nånting som hände vid ungefär den här tidpunkten”, sade han långsamt. ”Vad hände? Vi var på väg ner till Hagrid för tre timmar sen ...”

”Det är för tre timmar sen, och vi är på väg ner till Hagrid”, sade Hermione. ”Vi har just hört oss själva lämna slottet ...”

Harry rynkade pannan; han kände det som om han skruvade upp hela hjärnan i stenhård koncentration.

”Dumbledore sa bara ... han sa bara att vi kunde rädda mer än ett oskyldigt liv ...” Och så med ens slog det honom. ”Hermione, vi ska rädda Vingfåle!”

”Men ... hur kan det hjälpa Sirius?”

”Dumbledore sa ... han talade bara om för oss var fönstret är – fönstret i Flitwicks kontor! Det är där Sirius sitter inlåst! Vi måste flyga upp till fönstret med Vingfåle och rädda Sirius! Sirius kan undkomma på Vingfåle – de kan undkomma tillsammans!”

Harry kunde knappt urskilja Hermiones ansikte i dunklet inne i skåpet, men han tyckte hon såg skräckslagen ut.

”Om vi lyckas med det utan att bli sedda, är det ett under!”

”Ja, men vi måste väl i alla fall försöka, eller hur?” sade Harry. Han reste sig upp och pressade örat mot dörren. ”Det låter inte som om det är nån där ... Kom nu, så går vi.”

Harry sköt upp skåpdörren. Entréhallen låg tom. Så tyst och snabbt de kunde rusade de ut ur städskåpet och nerför stentrappan utanför.

Skuggorna höll redan på att bli långa, och trädtopparna i Den förbjudna skogen glödde åter som förgyllda.

”Om nån kikar ut på oss genom fönstret ...”, pep Hermione och tittade upp mot slottet bakom dem.

”Vi gör en störtrusning”, sade Harry beslutsamt. ”Raka vägen in i Den förbjudna skogen. Är du med? Vi kan gömma oss bakom träden och hålla utkik ...”

”Okej, men vi tar vägen runt växthusen!” sade Hermione andlöst. ”Vi måste hålla oss utom synhåll från Hagrids dörr på framsidan, annars kommer vi att se oss! Vi måste nästan vara framme hos Hagrid nu!”

Medan han fortfarande försökte fundera ut vad hon menade, satte Harry av i språngmarsch, med Hermione efter sig. De störtade genom grönsaksträdgården och fram till växthusen. Där stannade de ett ögonblick bakom dem och satte sedan av igen det fortaste de kunde, gjorde en sväng runt Det piskande pilträdet och rusade vidare bort mot Den förbjudna skogens skyddande grönska.

I säkerhet inne under trädens skuggor stannade Harry upp och vände sig om. Ett par sekunder senare hade Hermione också hunnit fram, alldeles andfådd.

”Så där ja”, flämtade hon. ”Nu måste vi bara smyga oss över till Hagrids stuga. Kom ihåg att du inte får bli sedd, Harry ...”

De tog sig ljudlöst fram mellan träden medan de höll sig i utkanten av skogen. I samma ögonblick de skymtade framsidan av Hagrids stuga hörde de en knackning på hans dörr. De kilade kvickt in bakom en stor ek och kikade ut från varsin sida av stammen. Hagrid hade dykt upp i dörröppningen, blek och darrande. Han såg sig omkring åt alla håll efter den som hade knackat. Och Harry hörde sin egen röst.

”Det är vi, Hagrid. Vi har osynlighetsmanteln på oss. Släpp in oss, så vi kan ta av den.”

”Ni borde inte ha kommit!” viskade Hagrid. Han steg åt sidan och stängde sedan hastigt dörren.

”Det här är det märkligaste vi nånsin har gjort”, sade Harry med eftertryck.

”Kom, så smyger vi oss fram en bit”, viskade Hermione. ”Vi måste komma närmare Vingfåle!”

De kröp framåt mellan träden tills de fick syn på den nervösa hippogriffen, som stod tjudrad vid staketet runt Hagrids pumpatäppa.

”Nu?” viskade Harry.

”Nej!” sade Hermione. ”Om vi stjäl honom nu, kommer det där kommittéfolket att tro att det var Hagrid som släppte honom fri. Vi måste vänta tills de har sett att han är tjudrad utanför!”

”Det ger oss cirka tre sekunder”, sade Harry.

Uppgiften började verka helt omöjlig.

I samma stund hördes det ett brak av porslin som krossades inifrån Hagrids stuga.

”Det är Hagrid som slår sönder tillbringaren med mjölk”, viskade Hermione. ”Jag kommer att hitta Scabbers om ett litet ögonblick ...”

Och mycket riktigt – bara några minuter senare hörde de Hermiones skrik av förvåning.

”Hermione”, utbrast Harry plötsligt. ”Vad händer om vi ... vi bara rusar in där och fångar Pettigrew ...!”

”Nej, det går inte!” viskade Hermione förfärat. ”Förstår du inte? Vi bryter mot en av de allra viktigaste trollkarlslagarna! Ingen har lov att ändra tidens förlopp! Ingen! Du hörde väl själv vad Dumbledore sa? Om vi blir sedda ...”

”Vi kan bara bli sedda av oss själva och Hagrid!”

”Harry, vad skulle du göra om du såg dig själv komma instörtande i Hagrids stuga?” frågade Hermione.

”Jag skulle ... jag skulle tro att jag blivit galen”, sade Harry. ”Eller också skulle jag tro det var fråga om nån sorts svart magi ...”

”Just det, ja! Du skulle inte förstå, du skulle kanske till och med angripa dig själv! Fattar du inte? Professor McGonagall talade om för mig vilka hemska saker som har inträffat när trollkarlar fifflat med tiden ... Det slutade med att massor av dem av misstag dödade sina tidigare eller framtida jag!”

”Okej!” sade Harry. ”Det var bara en idé, jag tänkte bara ...”

Men Hermione stötte till honom med armbågen och pekade mot slottet. Harry rörde en aning på huvudet för att få en tydlig bild av den avlägsna huvudingången. Dumbledore, Fudge, den gamle kommittémedlemmen samt bödeln Macnair var på väg nerför stentrappan.

”Vi ska just komma ut!” viskade Hermione.

Och mycket riktigt – några ögonblick senare öppnades bakdörren till stugan och Harry såg sig själv, Ron och Hermione kliva ut genom den tillsammans med Hagrid.

Det var utan tvivel den underligaste upplevelsen i hela hans liv, att stå bakom trädet och betrakta sig själv i trädgårdslandet med pumpor.

”Så så, Vingfålen min, va inte rädd ...”, sade Hagrid till Vingfåle. Sedan vände han sig mot Harry, Ron och Hermione. ”Ge er av nu. I väg me er.”

”Hagrid, vi kan inte ...”

”Vi ska tala om för dem vad som verkligen hände ...”

”De kan inte döda honom ...”

”Ge er i väg! De e illa nog utan att ni också ska råka i knipa!”

Harry såg hur den Hermione som stod i pumpatäppan kastade osynlighetsmanteln över honom själv och Ron.

”Spring fort. Lyssna inte ...”

Det hördes en knackning på Hagrids dörr. Exekutionspatrullen hade anlänt. Hagrid vände sig om och skyndade tillbaka in i stugan medan han lämnade bakdörren på glänt. Harry såg hur gräset plattades till fläckvis runt omkring stugan och hörde tre par fötter som drog sig därifrån. Han, Ron och Hermione hade gett sig i väg, men den Harry och Hermione som stod gömda bland träden kunde nu höra genom bakdörren vad som hände inne i stugan.

”Var är odjuret?” ljöd Macnairs kalla röst.

”U-utanför”, kraxade Hagrid.

Harry drog tillbaka huvudet utom synhåll då Macnairs ansikte dök upp i Hagrids fönster. Han stirrade ut på Vingfåle. Sedan hörde de Fudges stämma.

”Vi ... öh ... måste läsa upp det officiella tillkännagivandet av avrättningen för dig, Hagrid. Jag ska göra det snabbt. Och sen måste du och Macnair skriva under det. Macnair, ni bör också lyssna, det ingår i proceduren ...”

Macnairs ansikte försvann från fönstret. Det var nu eller aldrig.

”Vänta här”, viskade Harry till Hermione. ”Jag gör det.”

Då Fudges röst hördes igen störtade Harry fram bakom trädet, svingade sig över staketet ner i trädgårdslandet och närmade sig Vingfåle.

”Kommittén för bortskaffandet av magiska djur har beslutat att hippogriffen Vingfåle, härefter kallad den dömde, skall avrättas den sjätte juni i solnedgången och ...”

Harry, som aktade sig för att blinka, stirrade upp i Vingfåles vilda rödgula öga ännu en gång och bugade sig för honom. Vingfåle sjönk ner på sina fjälliga knän och reste sig sedan upp igen. Harry började fumla med repet som höll hippogriffen bunden vid staketet.

”... dömd till avrättning genom halshuggning. Dödsdomen verkställs av kommitténs utvalde bödel, Walden Macnair ...”

”Kom så, Vingfåle”, mumlade Harry, ”kom så, vi ska hjälpa dig. Stilla ... stilla ...”

”... vilket bevittnas med nedanstående underskrifter. Hagrid, skriv under här, är du snäll ...”

Harry använde hela sin kraft för att dra med sig hippogriffen i repet, som han hade lösgjort från staketet. Men Vingfåle grävde ner framfötterna i jorden och vägrade bestämt att röra på sig.

”Nå, låt oss få det överståndet”, ljöd kommittémedlemmens pipiga stämma inifrån Hagrids stuga. ”Hagrid, det kanske är bättre om du stannar här inne ...”

”Nej, jag ... jag vill va me han ... jag vill inte att han ska va ensam ...”

Det hördes steg inifrån stugan.

”Vingfåle, rör på dig!” väste Harry.

Harry drog hårdare i repet runt Vingfåles hals. Hippogriffen började långsamt gå medan den irriterat rasslade med vingarna. De var fortfarande tre meter från skogskanten och fullt synliga från Hagrids bakdörr.

”Ett ögonblick, Macnair”, hördes Dumbledores röst. ”Ni måste också skriva under.”

Fotstegen stannade. Harry slet och drog i repet. Vingfåle klapprade med näbben och gick lite fortare.

Hermiones vita ansikte stack fram bakom ett träd.

”Harry, skynda dig!” mimade hon ljudlöst med läpparna.

Harry kunde fortfarande höra Dumbledores röst inifrån stugan. Han gjorde ett nytt ryck i repet och Vingfåle föll motvilligt i trav. De hade nått fram till träden ...

”Fort! Fort!” stönade Hermione och kilade fram bakom trädet.

Hon grep också tag i repet och lade ner hela sin tyngd för att få Vingfåle att röra sig snabbare. Harry såg sig tillbaka över axeln. Nu kunde ingen få ögonen på dem från stugan längre; Hagrids trädgård syntes inte alls från platsen där de stod.

”Stanna!” viskade Harry. ”De kanske kan höra oss.”

Hagrids bakdörr hade öppnats med en smäll. Harry, Hermione och Vingfåle stod alldeles stilla. Till och med hippogriffen verkade lyssna intensivt.

Tystnad ... och sedan ...

”Var är den?” sade den gamle kommittémedlemmen med sin pipiga röst. ”Var är odjuret?”

”Den stod ju tjudrad här!” utbrast bödeln ursinnigt. ”Jag såg den! Just här!”

”Det var högst besynnerligt”, sade Dumbledore. Hans röst hade ett lätt roat tonfall.

”Min lille Vingfåle!” sade Hagrid skrovligt.

Det hördes ett svischande i luften och dunsen från en fallande yxa. Bödeln verkade ha svingat den mot staketet i sin ilska. Sedan hörde de ljudet av någon som tjöt, och den här gången kunde de urskilja Hagrids ord genom snyftningarna.

”Borta! Borta! Min lilla hippogriff, han e borta! Han måste ha slitit sej loss! Duktig pojke, Vingfålen min!”

Vingfåle började streta emot repet i ett försök att ta sig tillbaka till Hagrid. Harry och Hermione tog ett fastare grepp om det och borrade ner klackarna i marken för att hålla kvar honom.

”Nån har befriat honom!” brummade bödeln ilsket. ”Vi borde söka genom hela området och skogen också!”

”Macnair, om Vingfåle verkligen har blivit stulen, tror ni då att tjuven har fört bort honom till fots?” frågade Dumbledore, som fortfarande lät road. ”Undersök himlen, om ni vill ... Hagrid, jag kunde gott tänka mig en kopp te. Eller en stor konjak.”

”Sj-självklart, professorn”, sade Hagrid, som lät alldeles matt av glädje. ”Kom in, kom in ...”

Harry och Hermione lyssnade ivrigt. De hörde steg och bödelns lågmälda svordomar. Sedan stängdes dörren med en liten smäll och det blev återigen tyst.

”Vad gör vi nu?” viskade Harry och såg sig omkring.

”Vi måste gömma oss här inne”, sade Hermione, som såg uppskakad ut. ”Vi måste vänta tills de har gått tillbaka till slottet. Sen väntar vi nån annanstans tills det är säkert för Vingfåle att flyga upp till Sirius fönster. Han kommer inte att vara där på ett par timmar än ... Å, det här kommer att bli svårt ...”

Hon kastade en nervös blick över axeln in i den djupa skogen bakom sig. Solen var på väg ner nu.

”Vi borde flytta på oss”, sade Harry efter att ha tänkt efter ordentligt. ”Vi måste kunna se Det piskande pilträdet, för annars vet vi ju inte vad som försiggår.”

”Okej”, sade Hermione och tog ett fastare tag om Vingfåles rep. ”Men vi får absolut inte synas, Harry, kom ihåg det ...”

De förflyttade sig runt kanten av Den förbjudna skogen medan mörkret föll allt tätare omkring dem. Till slut fann de en klunga träd, som Det piskande pilträdet syntes ifrån, och gömde sig bakom dem.

”Där är Ron!” sade Harry plötsligt.

En mörk figur kom springande tvärs över gräsmattan under rop och skrik, som ekade genom den stilla nattluften.

”Ge dig i väg från honom ... Bort med dig ... Scabbers, kom hit ...”

Och sedan dök ytterligare två skepnader upp ur tomma intet. Harry såg hur han själv och Hermione jagade efter Ron. Så slängde sig Ron fram efter råttan.

”Nu fick jag dig! Bort med dig, ditt stinkande kattskrälle ...”

”Där är Sirius!” utbrast Harry.

Den jättelika hunden hade hoppat fram ur pilträdets rötter. De såg honom slå omkull Harry och sedan gripa tag i Ron ...

”Det ser ännu värre ut härifrån, tycker du inte?” sade Harry och betraktade hunden, där den släpade in Ron mellan de stora rötterna. ”Aj ... titta, jag fick mig just en ordentlig snyting av trädet ... och det fick du också ... Det är ju jättekonstigt det här ...”

Pilträdet knakade och piskade vilt med de nedre grenarna. De kunde se hur de själva hoppade hit och dit i försöket att nå fram till stammen. Och sedan blev trädet med ens alldeles stilla.

”Det var Krumben som pressade tassen mot knölen”, sade Hermione.

”Och nu är vi inne i trädet ...”, mumlade Harry. ”Vi är nere i gången.”

I samma ögonblick de försvann började trädet röra på sig igen. Några sekunder senare hörde de steg i närheten. Dumbledore, Macnair, Fudge och den gamle kommittémedlemmen var på väg upp till slottet.

”Alldeles efter att vi hade gått ner i gången!” sade Hermione. ”Om bara Dumbledore hade kommit med oss ...”

”Då skulle Macnair och Fudge också ha följt med”, sade Harry bittert. ”Jag slår vad om att Fudge skulle ha sagt åt Macnair att slå ihjäl Sirius på fläcken ...”

De såg de fyra männen kliva uppför slottstrappan och försvinna utom synhåll.

Under några minuter låg scenen övergiven. Sedan ...

”Där kommer Lupin!” sade Harry då de fick syn på en annan figur, som kom springande nerför stentrappan och fortsatte i full fart mot pilträdet. Harry kastade en blick upp mot himlen. Månen var helt överskuggad av moln.

De såg Lupin ta upp en avbruten gren från marken och trycka den mot knölen på stammen. Trädet upphörde att piska och slå, och sedan försvann också Lupin ner i hålet mellan rötterna.

”Om han bara hade tagit osynlighetsmanteln”, sade Harry. ”Den ligger just där.” Han vände sig mot Hermione. ”Om jag bara rusade ut och hämtade den nu, skulle Snape aldrig kunna få tag i den, och ...”

”Harry, vi får inte bli sedda!”

”Hur står du ut med det?” frågade han Hermione häftigt. ”Att bara stå här och se på medan allting händer?” Han tvekade. ”Jag går dit bort och hämtar manteln!”

”Harry, nej!”

Hermione fick fatt i Harrys klädnad där bak i allra sista stund. I nästa ögonblick hördes en skrålande sång. Det var Hagrid, som var på väg upp mot slottet sjungande för full hals. Han svajade lätt medan han gick och han svingade en stor flaska i ena handen.

”Ser du nu då?” viskade Hermione. ”Ser du vad som kunde ha hänt? Vi måste hålla oss utom synhåll! Nej, Vingfåle!”

Hippogriffen kämpade förtvivlat för att komma loss och springa efter Hagrid. Harry fattade nu också tag i repet och slet och drog för att hålla Vingfåle tillbaka. De såg hur Hagrid på lätt vingliga ben släntrade upp mot slottet. Så försvann han in i det. Vingfåle slutade att kämpa för att komma loss. Han hängde sorgset med huvudet.

Knappt två minuter senare flög slottsdörren upp igen, och Snape kom utstörtande och rusade vidare mot Det piskande pilträdet.

Harry knöt nävarna då han såg Snape bromsa upp nära trädet och titta sig omkring på marken. Han grep osynlighetsmanteln och höll upp den.

”Bort med dina smutsiga tassar från min mantel”, morrade Harry halvhögt.

”Ssch!”

Snape tog upp samma gren som Lupin hade använt för att få trädet att hålla sig stilla och tryckte den mot knölen. Han satte på sig manteln och blev osynlig.

”Så var det med det”, sade Hermione stilla. ”Nu är vi där nere allesammans ... och nu måste vi bara vänta tills vi kommer tillbaka upp igen ...”

Hon tog änden av Vingfåles rep och band den stadigt om närmaste träd. Sedan satte hon sig ner på den torra marken med armarna runt knäna.

”Harry, det är en sak jag inte förstår ... Varför gjorde inte dementorerna slut på Sirius? Jag minns att de kom, men sen svimmade jag visst ... De var så förfärligt många ...”

Harry satte sig också ner. Han förklarade vad han hade sett; hur den närmaste dementorn hade sänkt sin mun mot Harrys och hur en stor silverskimrande varelse hade kommit galopperande över sjön och tvingat dementorerna att dra sig tillbaka.

Hermione satt med lätt gapande mun när Harry hade berättat färdigt.

”Men vad var det för nåt?”

”Det kan bara ha varit den enda sak i världen som kan få en dementor att försvinna”, sade Harry. ”En verklig Patronus. En stark.”

”Men vem frammanade den?”

Harry sade ingenting. Han tänkte tillbaka på varelsen han hade sett på andra stranden av sjön. Han visste vem han trodde det var ... men hur kunde det vara det?

”Såg du inte vad den liknade?” frågade Hermione ivrigt. ”Var det en av lärarna?”

”Nej”, sade Harry. ”Det var inte en lärare.”

”Men det måste ha varit en verkligt mäktig trollkarl som kunde driva bort alla de där dementorerna ... Om din Patronus sken så starkt, lyste den inte upp honom? Kunde du inte se ...?”

”Jo, jag såg honom”, sade Harry långsamt. ”Men ... kanske jag inbillade mig det ... Jag kunde inte tänka klart, jag svimmade strax efteråt ...”

”Vem tror du att det var?”

”Jag tror ...” Harry svalde innan han fortsatte, för han förstod hur underligt det måste låta. ”Jag tror att det var min pappa.”

Harry tittade upp på Hermione. Hon gapade ännu större än förut och såg på honom med en blandning av oro och medlidande.

”Harry, din pappa är ju ... han är ju död”, sade hon stilla.

”Jag vet det”, sade Harry hastigt.

”Tror du att du såg hans spöke?”

”Jag vet inte ... nej ... han såg så riktig ut, inte alls genomskinlig ...”

”Men då ...”

”Jag kanske såg syner”, sade Harry. ”Men ... så vitt jag kunde se ... så liknade det honom. Jag har fotografier av honom ...”

Hermione tittade fortfarande på honom som om hon oroade sig för hans förstånd.

”Jag vet att det låter vansinnigt”, sade Harry tonlöst.

Han vände sig för att se på Vingfåle, som rotade med näbben i jorden, tydligen på jakt efter småkryp och maskar. Men i själva verket låtsades han bara titta på Vingfåle.

Han tänkte på sin far och hans tre äldsta vänner ... Måntand, Slingersvans, Tramptass och Tagghorn ... Hade de alla fyra varit ute på skolans område i natt? Tidigare på kvällen hade Slingersvans åter dykt upp i sin rätta skepnad, fastän alla hade trott att han var död. Var det så otänkbart att hans far hade gjort samma sak?

Var det bara ett fantasifoster han hade sett på andra sidan sjön? Varelsen hade varit för långt borta för att kunna ses tydligt ... ändå hade Harry känt sig säker på sin sak under ett kort ögonblick innan han förlorade medvetandet ...

Löven ovanför huvudet på dem prasslade svagt i brisen. Månen kom fram och försvann igen bakom de jagande molnen. Hermione satt med ansiktet vänt mot Det piskande pilträdet och väntade.

Och äntligen, efter över en timmes tid ...

”Där kommer vi!” viskade Hermione.

Hon och Harry kom snabbt på benen. Vingfåle lyfte på huvudet. De såg Lupin, Ron och Pettigrew mödosamt kravla sig upp ur hålet mellan rötterna, följda av den medvetslöse Snape, som svävade uppåt på ett spöklikt sätt. Sedan kom Harry, Hermione och Black. De började allesammans gå mot slottet.

Harrys hjärta bultade hårt i bröstet. Han kastade en blick upp mot himlen. Vilket ögonblick som helst nu skulle det där molnet driva åt sidan och avslöja månen ...

”Harry, vi måste stanna där vi är”, mumlade Hermione, som om hon hade läst hans tankar. ”Vi får inte bli sedda. Det finns ingenting vi kan göra ...”

”Så vi ska bara låta Pettigrew komma undan igen ...”, viskade Harry.

”Hur har du tänkt dig att hitta en råtta i mörkret?” fräste Hermione. ”Det finns ingenting vi kan göra! Vi kom tillbaka för att hjälpa Sirius. Det är inte meningen att vi ska göra nånting annat!”

”Okej!”

Månen gled fram bakom molnet. De såg hur de små figurerna borta på skolområdet tvärt stannade upp. Sedan såg de hur något rörde sig ...

”Nu börjas det med Lupin”, viskade Hermione. ”Han håller på att förvandlas ...”

”Hermione!” sade Harry plötsligt. ”Vi måste flytta på oss!”

”Men jag säger ju hela tiden till dig att vi inte får göra det!”

”Inte för att blanda oss i det som händer! Men Lupin kommer att rusa raka vägen in i skogen, rakt på oss!”

Hermione flämtade till.

”Fort!” jämrade hon och störtade i väg för att lossa Vingfåles rep. ”Fort! Vart ska vi ta vägen? Var ska vi gömma oss? Dementorerna kommer när som helst ...”

”Tillbaka till Hagrids stuga!” sade Harry. ”Det är ju ingen där nu – kom då!”

De sprang, så fort de kunde, med Vingfåle galopperande efter. De kunde höra varulven yla bakom sig ...

Stugan kom inom synhåll. Harry rusade fram till dörren och slet upp den, varefter Hermione och hippogriffen störtade förbi honom genom den. Harry kastade sig in efter dem och reglade dörren. Jakthunden Fang började skälla högt.

”Ssch, Fang, det är vi!” sade Hermione och skyndade sig fram och kliade honom bakom öronen för att lugna honom. ”Det var verkligen nära ögat!” sade hon till Harry.

”Det kan man nog säga.”

Harry kikade ut genom fönstret. Det var mycket svårare att se vad som försiggick härifrån. Vingfåle verkade mycket glad över att vara tillbaka i Hagrids stuga. Han lade sig ner framför spisen, fällde förnöjt ihop vingarna och såg ut att vilja ta sig en skön tupplur.

”Jag tror det är bäst att jag går ut igen”, sade Harry långsamt. ”Jag kan inte se vad som försiggår ... Vi kommer inte att veta när det är dags ...”

Hermione tittade upp med misstänksam min.

”Jag tänker inte blanda mig i nånting”, sade Harry hastigt. ”Men om vi inte kan se vad som händer, hur ska vi då veta när det är dags att rädda Sirius?”

”Ja, okej då. Jag väntar här tillsammans med Vingfåle. Men Harry, var försiktig, det finns en varulv där ute ... och dementorerna ...”

Harry klev ut igen och smög sig runt stugan. Han kunde höra ett avlägset gläfsande. Det betydde att dementorerna höll på att omringa Sirius ... Han och Hermione skulle komma springande ner till honom i vilket ögonblick som helst ...

Harry stirrade bort mot sjön, medan hjärtat nästan slog en trumvirvel i bröstet på honom. Vem som än hade sänt sin Patronus till honom måste när som helst dyka upp.

Under bråkdelen av en sekund stod han obeslutsam framför Hagrids dörr. Ni får inte bli sedda. Men han ville inte bli sedd. Han ville bara se själv ... Han måste få veta ...

Och där var dementorerna. De kom myllrande genom mörkret från alla håll, glidande runt kanterna av sjön ... De rörde sig bort från stället där Harry stod, till motsatta stranden ... Han behövde inte komma i närheten av dem ...

Harry började springa. Han hade ingen annan tanke i huvudet än sin far ... Om det var han ... om det verkligen var han ... Han var tvungen att få veta, måste ta reda på det ...

Han kom närmare och närmare sjön, men det syntes inte ett spår av någon. På den motsatta stranden kunde han se små, silverglittrande ljus – hans egna försök att frammana en Patronus ...

Det stod en buske alldeles invid strandkanten. Harry kastade sig ner bakom den och kikade desperat fram mellan bladen. På stranden mittemot slocknade plötsligt det silverglittrande ljuset. Han greps av en skräckslagen upphetsning – när som helst nu ...

”Kom då!” mumlade han och stirrade omkring sig. ”Var är du? Pappa, kom fram nu!”

Men ingen kom. Harry lyfte på huvudet för att titta på ringen av dementorer på andra sidan sjön. En av dem lät huvan falla ner. Det var dags för räddaren att dyka upp – men ingen kom till hans hjälp den här gången ...

Och då slog det honom ... han förstod med ens alltihop. Han hade inte sett sin far ... han hade sett sig själv!

Harry hoppade ut från gömstället bakom busken och drog fram sin trollstav.

”EXPECTO PATRONUM!” skrek han.

Och ur trollstavens spets sprang det fram någonting helt annat än det vanliga formlösa dimmolnet, nämligen ett bländande vackert, silverskimrande djur. Harry spärrade upp ögonen och försökte se vad det var. Det såg ut som en häst. Det galopperade ljudlöst bort från honom, över sjöns svarta yta. Han såg hur det sänkte huvudet och gick till anfall mot svärmen av dementorer. Nu galopperade det runt, runt de svarta, medvetslösa skepnaderna på marken. Dementorerna var på tillbakatåg. De spriddes åt alla håll och försvann in i mörkret ... De var borta.

Hans Patronus vände om. Den kom galopperande tillbaka mot Harry över den stilla vattenspegeln. Det var inte en häst. Det var inte en enhörning heller. Det var en kronhjort. Den lyste lika klart som månen ovanför dem ... Den vände tillbaka till honom ...

Den stannade upp på stranden. Hovarna lämnade inget avtryck på den mjuka marken medan den stirrade på Harry med sina stora, silverglänsande ögon. Långsamt böjde den sitt hornprydda huvud. Och Harry fattade med ens ...

”Tagghorn”, viskade han.

Men då han sträckte sina skälvande fingertoppar mot djuret försvann det. Harry stod där med handen fortfarande utsträckt. Sedan tog hans hjärta ett våldsamt skutt då han hörde hovar bakom sig – han virvlade runt och fick syn på Hermione, som kom störtande med Vingfåle efter sig i repet.

”Vad har du gjort?” ropade hon upphetsat. ”Du sa ju att du bara skulle hålla utkik!”

”Jag har just räddat livet på oss allihop ...”, sade Harry. ”Kom hit bakom busken, så ska jag förklara.”

Hermione lyssnade återigen med gapande mun till det han berättade.

”Var det nån som såg dig?”

”Ja, har du inte hört på ordentligt? Jag såg mig, men jag trodde jag var min pappa! Det är som det ska!”

”Harry, jag kan inte tro det – du frammanade en Patronus som drev bort alla de där dementorerna! Det är mycket, mycket avancerad magi ...”

”Jag visste att jag kunde klara det den här gången”, sade Harry, ”för jag hade ju redan gjort det ... Låter det begripligt?”

”Jag vet inte ... Harry, titta på Snape!”

De kikade båda genom busken bort mot den andra stranden. Snape hade återfått medvetandet. Han hade trollat fram bårar som han lyfte upp Harrys, Hermiones och Blacks slappa kroppar på. En fjärde bår, som Ron tydligen låg på, hängde redan i luften bredvid honom. Så höll han ut trollstaven framför sig och fick dem att sväva i väg upp mot slottet.

”Ja, nu är tiden nästan inne”, sade Hermione spänt och såg på sin klocka. ”Vi har ungefär fyrtiofem minuter på oss tills Dumbledore låser dörren till sjukhusflygeln. Vi måste rädda Sirius och vara tillbaka i sjuksalen innan nån märker att vi saknas ...”

De väntade medan de betraktade de jagande molnen, som speglade sig i sjön. Busken intill dem susade lätt i brisen. Vingfåle, som var uttråkad, grävde åter i jorden efter maskar och kryp.

”Tror du att han har blivit inlåst där uppe än?” undrade Harry och såg på sin klocka. Han tittade upp mot slottet och började räkna fönstren till höger om Västtornet.

”Titta!” viskade Hermione. ”Vem är det där? Det är nån som kommer ut ur slottet igen!”

Harry stirrade genom mörkret. Mannen skyndade bort över området, på väg mot en av ingångarna. Någonting blankt glänste i hans bälte.

”Macnair!” sade Harry. ”Bödeln! Han har gått för att hämta dementorerna! Nu är stunden inne, Hermione!”

Hermione lade händerna på Vingfåles rygg och Harry hjälpte henne upp. Sedan satte han själv foten på en av buskens nedersta grenar och klättrade upp framför henne. Han drog Vingfåles rep runt halsen på honom och fäste det vid andra sidan av halsbandet som ett slags tygel.

”Är du beredd?” viskade han till Hermione. ”Det är bäst du håller dig fast i mig ...”

Han tryckte hälarna mot Vingfåles sidor.

Hippogriffen susade rakt upp i den mörka luften. Harry pressade knäna mot hans flanker och kände hur de väldiga vingarna lyftes med kraftiga slag. Hermione höll Harry mycket hårt om midjan. Han kunde höra henne mumla:

”Å, nej, jag gillar inte det här ... Å, jag gillar verkligen inte det här ...”

Harry drev på Vingfåle. De svävade tyst upp mot slottets övre våningar. Harry drog hårt i den vänstra sidan av repet, och Vingfåle vände. Harry försökte räkna fönstren som blixtrade förbi ...

”Ptro!” sade han och drog repet bakåt så hårt han kunde.

Vingfåle saktade farten och de stannade upp i luften, även om de fortsatte att gunga någon meter uppåt och neråt när han slog med vingarna för att hålla sig svävande.

”Där är han!” utbrast Harry, som fick syn på Sirius då de höjde sig upp bredvid fönstret.

Han sträckte ut handen, och när hippogriffen sänkte vingarna igen, kom han åt att knacka hårt på rutan.

Black tittade upp, och Harry såg att han nästan tappade hakan av häpnad. Han hoppade upp från stolen, skyndade fram till fönstret och försökte öppna det, men det var låst.

”Gå undan!” ropade Hermione åt honom. Hon drog fram sin trollstav medan hon fortfarande höll ett stadigt grepp i Harrys klädnad med vänstra handen. ”Alohomora!”

Fönstret sprang upp.

”Hur ... hur i all världen ...?” sade Black med svag röst och stirrade på hippogriffen.

”Hoppa upp ... vi har inte mycket tid på oss”, sade Harry och tog ett fast grepp på vardera sidan om Vingfåles glänsande hals för att hålla honom lugn. ”Du måste komma ut härifrån nu – dementorerna är på väg. Macnair har gått för att hämta dem.”

Black satte en hand på vardera sidan om fönsterkarmen och hävde ut huvudet och axlarna genom fönstret. Det var tur att han var så smal. På bara några sekunder hade han lyckats svinga ena benet över Vingfåles rygg och hala sig upp på hippogriffen bakom Hermione.

”Okej, Vingfåle, upp!” sade Harry och ryckte i repet. ”Upp till tornet ... I väg med dig nu!”

Hippogriffen gjorde ett kraftigt svep med sina mäktiga vingar, och så susade de uppåt igen, ända upp till toppen på det höga Västtornet. Vingfåle landade med ett rassel innanför bröstvärnet och Harry och Hermione gled omedelbart ner från hans rygg.

”Sirius, det är bäst att du ger dig i väg. Fort”, flämtade Harry. ”De kommer in på Flitwicks kontor i vilket ögonblick som helst nu, och då upptäcker de att du är borta.”

Vingfåle stod och trampade och kastade med sitt vassa huvud.

”Vad hände med den andre pojken? Ron?” frågade Sirius enträget.

”Han klarar sig säkert ... Han är fortfarande medvetslös, men madam Pomfrey säger att hon kan få honom i gott skick igen. Skynda dig nu, flyg i väg!”

Men Black stirrade fortfarande ner på Harry.

”Hur ska jag nånsin kunna tacka ...”

”Flyg!” ropade Harry och Hermione i kör.

Black svängde runt Vingfåle så att han stod med den öppna himlen rakt framför sig.

”Vi ses igen”, sade han allvarligt. ”Du är verkligen din fars son, Harry ...”

Han pressade hälarna mot Vingfåles sidor. Harry och Hermione hoppade bakåt då de enorma vingarna bredde ut sig ännu en gång ... Hippogriffen sköt upp i luften ... Han och hans ryttare blev mindre och mindre ju längre Harry såg efter dem ... Så gled ett moln tvärs över månen, och de var borta.





22. Ugglepost igen


”Harry!” Hermione drog honom i ärmen medan hon såg på sin klocka. ”Vi har exakt tio minuter på oss att komma tillbaka ner till sjukhusflygeln utan att nån ser oss ... innan Dumbledore låser dörren ...”

”Okej”, sade Harry och slet blicken från himlen. ”Då ger vi oss i väg ...”

De smög sig genom dörren bakom dem och nerför en smal och vindlande stentrappa. Då de hade kommit ända ner hörde de röster. De tryckte sig platt intill väggen och lyssnade. Det lät som Fudge och Snape. De kom gående med hastiga steg genom korridoren vid foten av trappan.

”... hoppas bara att Dumbledore inte tänker ställa till några svårigheter”, sade Snapes röst. ”Kommer kyssen att utföras omedelbart?”

”Så snart som Macnair återvänder med dementorerna. Hela den här Black-affären har varit högst pinsam. Jag kan inte säga hur mycket jag ser fram emot att få informera The Daily Prophet om att vi äntligen fångat honom. De kommer säkert att vilja intervjua er, Snape ... Om bara unge Harry har återfått sitt fulla förstånd, är jag övertygad om att han gärna berättar för tidningen om hur ni räddade honom ...”

Harry bet ihop tänderna. Han uppfångade en glimt av Snapes självbelåtna leende då han och Fudge passerade stället där Harry och Hermione stod gömda. Ljudet av deras steg dog bort. Harry och Hermione väntade ett ögonblick för att försäkra sig om att de verkligen hade gått. Sedan började de springa i motsatt riktning. Nerför ännu en trappa, och en till, genom en ny korridor – och så hördes ett kacklande skratt en bit längre fram.

”Peeves!” mumlade Harry och grep Hermione om handleden. ”In här!”

De kastade sig in i ett tomt klassrum till vänster precis i sista minuten. Peeves verkade skutta fram genom korridoren på ostyrigt humör; han skrattade av hjärtans lust.

”Å, vad hemsk han är”, viskade Hermione med örat mot dörren. ”Jag slår vad om att han är så förtjust därför att dementorerna ska ta död på Sirius ...” Hon såg på sin klocka. ”Tre minuter, Harry!”

De väntade tills Peeves skadeglada röst hade tonat bort i fjärran. Sedan smög de ut ur rummet och satte av i språngmarsch.

”Hermione ... vad händer ... om vi inte hinner in i sjuksalen ... innan Dumbledore låser dörren?” pustade Harry.

”Det vågar jag inte ens tänka på!” stönade Hermione och tittade på klockan igen. ”En minut!”

De hade kommit fram till änden av den korridor där ingången till sjukhusflygeln låg.

”Okej ... jag kan höra Dumbledore”, sade Hermione spänt. ”Kom nu, Harry!”

De smög sig genom korridoren. Dörren öppnades. Dumbledores rygg visade sig.

”Jag tänker låsa in er”, hörde de honom säga. ”Klockan är fem minuter i tolv på natten. Miss Granger, tre vändningar borde klara av saken. Lycka till.”

Dumbledore backade ut ur sjuksalen, stängde dörren och drog fram sin trollstav för att låsa den på magiskt vis. Panikslagna rusade Harry och Hermione fram. Dumbledore tittade upp, och ett brett leende spred sig under den långa silvermustaschen.

”Nåå?” sade han tyst.

”Vi klarade det!” sade Harry andlöst. ”Sirius är borta, han flög i väg på Vingfåle ...”

Dumbledore strålade mot dem.

”Bra gjort. Jag tror ...” Han lyssnade intensivt efter något ljud inifrån sjukhusflygeln. ”Ja, jag tror ni också har försvunnit. Gå bara in ... jag ska låsa in er.”

Harry och Hermione smög tillbaka in i sjuksalen. Den var helt tom så när som på Ron, som fortfarande låg orörlig i sängen längst bort. Medan låset knäppte igen bakom dem tassade Harry och Hermione tillbaka till sina egna sängar. Hermione gömde tidvändaren under sin klädnad igen. Ett ögonblick senare kom madam Pomfrey utmarscherande från sitt kontor.

”Var det rektorn som gick? Får jag kanske lov att se efter mina patienter nu?”

Hon var på mycket dåligt humör, så Harry och Hermione fann det klokast att ta emot sin choklad utan invändningar. Madam Pomfrey observerade dem noga för att vara säker på att de åt upp den. Men Harry kunde knappt svälja. Han och Hermione väntade och lyssnade, med nerverna på helspänn ... Och just som de båda tog emot en fjärde bit choklad av madam Pomfrey hörde de ett avlägset vrål av raseri, som ekade i slottet någonstans ovanför dem ...

”Vad var det där?” utbrast madam Pomfrey förskräckt.

Nu kunde de höra arga röster, som ljöd högre och högre. Madam Pomfrey stirrade på dörren.

”Nej, vet ni vad! De väcker ju alla! Vad är det egentligen som försiggår?”

Harry försökte höra vad rösterna sade. De kom allt närmare ...

”Han måste ha undsluppit med hjälp av spöktransferens, Severus. Vi borde ha satt en vakt i rummet tillsammans med honom. När det här kommer ut ...”

”HAN FÖRSVANN INTE ALLS MED HJÄLP AV SPÖKTRANSFERENS!” vrålade Snape, som nu lät som om han var alldeles nära sjuksalen. ”MAN KAN INTE ANVÄNDA SIG AV SÅNA TRICKS I DET HÄR SLOTTET! DET ... HÄR ... HAR ... NÅNTING ... MED ... POTTER ... ATT ... GÖRA!”

”Severus ... var nu förnuftig ... Harry har varit inlåst ...”

Pang!

Dörren till sjukhusflygeln slogs upp.

Fudge, Snape och Dumbledore kom inklivande i sjuksalen. Dumbledore var den ende som såg lugn ut. I själva verket såg han ut som om han hade riktigt roligt. Fudge verkade arg. Men Snape var alldeles utom sig av raseri.

”UT MED SPRÅKET, POTTER!” röt han. ”VAD HAR DU GJORT?”

”Professor Snape!” skrek madam Pomfrey gällt. ”Behärska er!”

”Hör på, Snape, var förnuftig nu”, sade Fudge. ”Dörren till den här salen har varit låst. Vi såg just ...”

”DE HJÄLPTE HONOM ATT KOMMA UNDAN! JAG VET DET!” tjöt Snape och pekade på Harry och Hermione. Hans ansikte var alldeles förvridet och det flög spott ur munnen på honom.

”Lugna er, karl!” röt Fudge. ”Ni pratar smörja!”

”NI KÄNNER INTE POTTER!” skrek Snape. ”HAN GJORDE DET! JAG VET ATT HAN GJORDE DET ...”

”Nu räcker det, Severus”, sade Dumbledore stilla. ”Tänk på vad du säger. Den här dörren har varit låst sen jag lämnade sjuksalen för tio minuter sen. Madam Pomfrey, har de här eleverna lämnat sina sängar?”

”Självfallet inte!” fnös madam Pomfrey ilsket. ”Jag har varit hos dem sen ni gick ut!”

”Ja, där ser du, Severus”, sade Dumbledore lugnt. ”Såvida du inte vill påstå att Harry och Hermione kan vara på två ställen samtidigt tycker jag faktiskt inte det är nån mening med att störa dem mer.”

Snape stod där sjudande av raseri och stirrade från Fudge, som såg högst chockerad ut över hans uppförande, till Dumbledore, vars ögon glittrade bakom halvbrillorna. Snape snurrade tvärt runt med klädnaden virvlande efter sig och stormade ut ur sjuksalen.

”Den karln verkar ju helt sinnesförvirrad”, sade Fudge och stirrade efter honom. ”Jag skulle se upp för honom, om jag var du, Dumbledore.”

”Nej då, han är inte sinnesförvirrad”, sade Dumbledore stilla. ”Han har bara drabbats av en allvarlig besvikelse.”

”Han är då inte den ende!” pustade Fudge. ”The Daily Prophet kommer att få sig en glad dag! Vi hade lyckats få fast Black, och ändå slank han oss ur händerna igen! Nu fattas det bara att historien om hippogriffens flykt också slipper ut. Jag kommer att bli till totalt åtlöje! Nåja, det är bäst att jag går och underrättar Trolldomsministeriet ...”

”Och dementorerna?” sade Dumbledore. ”De kommer väl att avlägsnas från skolans område, hoppas jag?”

”Å, javisst, de måste ge sig i väg härifrån”, sade Fudge och drog tankspritt fingrarna genom håret. ”Jag kunde aldrig drömma om att de skulle försöka utsätta en oskyldig pojke för kyssen ... de har ju helt tappat kontrollen ... Nej, jag ska låta skicka tillbaka dem till Azkaban redan i natt. Kanske vi skulle överväga att ha drakar vid skolans ingång ...”

”Det skulle Hagrid säkert gilla”, sade Dumbledore med ett snabbt leende mot Harry och Hermione.

Då han och Fudge hade lämnat sjuksalen, skyndade madam Pomfrey fram till dörren och låste den igen. Ilsket muttrande för sig själv gick hon tillbaka till sitt kontor.

Det hördes ett lågt stönande från andra änden av salen. Ron hade vaknat. De såg honom sätta sig upp och gnida sig i huvudet medan han såg sig omkring.

”Vad ... vad var det som hände?” sade han i jämrande ton. ”Harry? Varför är vi här inne? Var är Sirius? Var är Lupin? Vad är det egentligen som försiggår?”

Harry och Hermione såg på varandra.

”Du får förklara”, sade Harry och tog sig en jättestor bit choklad till.

När Harry, Ron och Hermione hade lämnat sjukhusflygeln vid tolvtiden dagen därpå fann de ett nästan öde slott. Det olidligt varma vädret och den överståndna examensperioden innebar att nästan alla elever tog tillfället i akt att göra ett nytt besök i Hogsmeade. Men varken Ron eller Hermione hade någon lust att åka dit, så de promenerade bara omkring i det fria tillsammans med Harry medan de fortfarande pratade om den föregående nattens sällsamma händelser. De undrade också var Sirius och Vingfåle kunde vara nu.

De slog sig ner nära sjön och betraktade den jättelika bläckfisken, som lättjefullt viftade med sina tio armar ovanför vattenytan. Harry tappade tråden i samtalet när han satt och tittade över på stranden mittemot. Därifrån hade kronhjorten kommit galopperande mot honom natten innan ...

En skugga föll över dem, och de tittade upp. Där stod en mycket rödögd Hagrid och torkade sitt svettiga ansikte med en näsduk i bordduksstorlek medan han log och strålade mot dem.

”Jag vet att jag inte borde va så glad efter allt de som hände i går natt”, sade han. ”Me Black som slapp undan igen, menar jag, å allt möjligt ... men vet ni va?”

”Vad?” sade de i kör och försökte se nyfikna ut.

”Min lille Vingfåle! Han slapp undan! Han e fri! Jag har firat hela natten!”

”Det är ju underbart!” sade Hermione och gav Ron en förebrående blick, för han såg ut som om han var på vippen att brista i skratt.

”Jaa ... jag hade nog inte bundit han ordentligt”, sade Hagrid och tittade muntert ut över det vidsträckta området. ”Fast jag va orolig i morse, ska ni veta ... Jag vart rädd för att han kunde ha mött professor Lupin här ute, men Lupin säjer att han inte bet ihjäl nån i natt ...”

”Vad menar du?” utbrast Harry.

”Jösses, har ni inte hört de?” sade Hagrid och hans leende blev lite svagare. Han sänkte rösten, trots att det inte fanns någon i närheten. ”Öh ... Snape berätta de för alla Slytherineleverna i morse ... så jag trodde att alla visste de nu ... professor Lupin e en varulv, förstår ni. Å han va lös här på området i natt. Nu håller han förstås på å packa sina saker.”

”Packar han?” sade Harry förskräckt. ”Varför det?”

”Han ska ge sej i väg förstås!” sade Hagrid och såg förvånad ut över att Harry kunde fråga en sådan sak. ”Han sa opp sej de första han gjorde i morse. Han säjer att han inte vill riskera att de händer igen.”

Harry kom snabbt på benen.

”Jag tänker gå och tala med honom”, sade han till Ron och Hermione.

”Men om han redan har sagt upp sig ...”

”Det låter inte som om vi kan göra nånting ...”

”Det bryr jag mig inte om. Jag vill ändå träffa honom. Vi ses här lite senare.”

Dörren till Lupins kontor stod öppen. Han hade redan packat det mesta av sina saker. Grindyloggens tomma akvarium stod vid sidan av hans slitna gamla resväska, som var öppen och nästan full. Lupin stod böjd över någonting på sitt skrivbord och såg upp först då Harry knackade på dörren.

”Jag såg dig komma”, sade Lupin leende.

Han pekade på pergamentet som han hade stått och studerat. Det var Marodörkartan.

”Jag har just träffat Hagrid”, sade Harry. ”Och han säger att ni har sagt upp er. Är det verkligen sant?”

”Ja, tyvärr är det så”, sade Lupin. Han började dra ut skrivbordslådorna för att tömma dem på deras innehåll.

”Varför?” frågade Harry. ”Trolldomsministeriet tror väl ändå inte att ni hjälpte Sirius, eller hur?”

Lupin gick fram till dörren och stängde den bakom Harry.

”Nej. Professor Dumbledore lyckades övertyga Fudge om att jag försökte rädda era liv.” Han suckade. ”Det var droppen som kom bägaren att rinna över för Severus. Det var nog förlusten av Merlinorden som tog honom hårdast. Därför lät han ... öh ... av misstag undslippa sig vid frukosten i morse att jag är en varulv.”

”Men ni lämnar väl inte skolan bara på grund av det!” sade Harry.

Lupin log ett ansträngt leende.

”Så här dags i morgon kommer ugglorna att börja flyga in från föräldrarna ... de vill inte att en varulv ska undervisa deras barn, Harry. Och efter i går natt kan jag gott förstå dem. Jag kunde ha bitit ihjäl vem som helst av er ... Det får aldrig mer hända.”

”Ni är den bäste lärare i försvar mot svartkonster vi nånsin har haft!” sade Harry. ”Res inte!”

Lupin skakade bara på huvudet och svarade inte. Han fortsatte att tömma sina lådor. Och medan Harry försökte tänka ut något bra argument för att få honom att stanna sade Lupin:

”Att döma av vad rektorn talade om för mig i morse räddade du åtskilliga liv i går natt, Harry. Om det är nånting jag är stolt över, så är det hur mycket du har lärt dig. Berätta om din Patronus.”

”Hur kan ni veta nåt om den?” frågade Harry förvirrat.

”Vad kunde annars ha drivit dementorerna tillbaka?”

Och så berättade Harry för Lupin vad som hade hänt. Då han hade slutat log Lupin mot honom igen.

”Ja, din far var alltid en kronhjort när han förvandlade sig till ett djur”, sade han. ”Du gissade rätt ... det var därför vi kallade honom Tagghorn.”

Lupin slängde ner sina sista böcker i väskan och stängde skrivbordslådorna. Sedan vände han sig mot Harry igen.

”Här. Jag tog med den från Spökande stugan i går natt”, sade han och räckte Harry osynlighetsmanteln. ”Och ...” Han tvekade och räckte sedan fram Marodörkartan också. ”Jag är inte din lärare längre, så jag behöver inte känna mig skyldig om jag dessutom ger dig kartan. Jag har ingen användning för den, men jag är säker på att du, Ron och Hermione kommer att finna möjligheter att utnyttja den.”

Harry tog emot kartan och log brett.

”Ni talade om för mig att Måntand, Slingersvans, Tramptass och Tagghorn gärna hade velat locka ut mig utanför skolans område, ni sa att de skulle ha tyckt att det var ett lustigt skämt.”

”Ja, det skulle vi ha gjort också”, sade Lupin och böjde sig ner för att stänga väskan. ”Jag tvekar inte att säga att James skulle ha blivit högst besviken om hans son aldrig hade funnit några av de hemliga gångarna ut ur slottet.”

Det knackade på dörren. Harry stoppade hastigt ner Marodörkartan och osynlighetsmanteln i fickan under klädnaden.

Det var professor Dumbledore. Han såg inte förvånad ut över att finna Harry där.

”Din vagn väntar vid grindarna, Remus”, sade han.

”Tack, rektorn.”

Lupin lyfte upp sin gamla resväska och det tomma grindyloggakvariet.

”Ja, adjö då, Harry”, sade han leende. ”Det har varit ett sant nöje att undervisa dig. Jag är säker på att vi kommer att träffas igen. Rektor Dumbledore, ni behöver inte följa mig ut. Jag klarar mig själv.”

Harry fick en känsla av att Lupin helst ville ge sig i väg från dem så fort som möjligt.

”Adjö då, Remus”, sade Dumbledore dämpat.

Lupin flyttade lätt på grindyloggakvariet, så att han och Dumbledore kunde skaka hand. Sedan lämnade han kontoret med en sista nick till Harry och ett hastigt leende.

Harry satte sig i den tomma stolen bakom skrivbordet och stirrade dystert ner i golvet. Han hörde dörren stängas och såg upp. Dumbledore var fortfarande kvar.

”Varför är du så ledsen, Harry?” frågade han stilla. ”Du borde var mycket stolt över dig själv efter i går natt.”

”Det betydde ändå ingenting”, sade Harry bittert. ”Pettigrew slapp ju undan.”

”Betydde det ingenting?” sade Dumbledore lågmält. ”Det betydde oerhört mycket, Harry. Du hjälpte till att avslöja sanningen. Du räddade en oskyldig man från en fruktansvärd död.”

Fruktansvärd. Någonting rörde sig i Harrys minne. Mäktigare och mer fruktansvärd än någonsin förr ... Professor Trelawneys förutsägelse!

”Professor Dumbledore, i går när jag hade min examen i spådomskonst blev professor Trelawney mycket ... mycket underlig.”

”Jaså?” sade Dumbledore. ”Öh ... underligare än vanligt, menar du?”

”Ja, hennes röst blev väldigt djup och ögonen rullade i huvudet på henne. Hon sa ... hon sa att Voldemorts tjänare skulle vända tillbaka till honom före midnatt. Hon sa att tjänaren skulle hjälpa honom att komma till makten igen.” Harry stirrade upp på Dumbledore. ”Och sen blev hon liksom normal igen, och hon kunde inte komma ihåg nånting som hon hade sagt. Var det kanske en äkta förutsägelse hon gjorde?”

Dumbledore såg lätt imponerad ut.

”Vet du vad, Harry, det kanske det var”, sade han tankfullt. ”Vem kunde ha trott det? Det får antalet av hennes äkta förutsägelser att stiga till två. Jag borde erbjuda henne en löneförhöjning.”

”Men ...” Harry tittade förbluffat på honom. Hur kunde Dumbledore ta det så lugnt? ”Men jag hindrade ju Sirius och professor Lupin från att döda Pettigrew! Så det kommer att vara mitt fel om Voldemort återvänder!”

”Visst inte”, sade Dumbledore lågmält. ”Har inte din upplevelse med tidvändaren lärt dig nånting, Harry? Följderna av våra handlingar är alltid så invecklade och så många, att det är oerhört svårt att spå om framtiden. Professor Trelawney, den kära varelsen, är ett levande bevis på det. Du var mycket ädelmodig då du räddade Pettigrews liv.”

”Men om han nu hjälper Voldemort tillbaka till makten!”

”Pettigrew har dig att tacka för sitt liv. Du har sänt Voldemort en ställföreträdare som står i skuld till dig. När en trollkarl räddar en annan trollkarls liv skapar det ett särskilt band mellan dem ... och jag skulle missta mig mycket om Voldemort vill ha en tjänare som står i skuld till Harry Potter.”

”Jag vill inte ha nåt band till Pettigrew!” utbrast Harry. ”Han förrådde mina föräldrar!”

”Det här är den allra djupaste, den allra mest outgrundliga magin, Harry. Men tro mig ... det kan komma en tid då du känner dig mycket glad över att du räddade Pettigrews liv.”

Harry hade svårt att föreställa sig när det skulle bli. Dumbledore såg ut som om han kunde gissa Harrys tankar.

”Jag kände din far mycket väl, både på Hogwarts och senare, Harry”, sade han milt. ”Han skulle också ha skonat Pettigrew. Det är jag säker på.”

Harry såg upp på honom. Dumbledore skulle inte skratta ... han kunde tala om det för honom.

”I går natt ... trodde jag att det var min pappa som frammanade min Patronus. När jag såg mig själv på andra sidan sjön, menar jag ... Jag trodde verkligen att det var honom jag såg.”

”Ett misstag som du lätt kunde göra”, sade Dumbledore stilla. ”Jag antar att du är trött på att höra det, men du är otroligt lik James. Med undantag av dina ögon ... du har din mors ögon.”

Harry skakade på huvudet.

”Det var dumt att tro att det var han”, mumlade han. ”Jag vet ju mycket väl att han är död, menar jag.”

”Tror du verkligen att de döda som vi har älskat nånsin lämnar oss? Tror du inte att vi minns dem som allra tydligast i våra svåraste stunder? Din far lever i dig, Harry, och ger sig starkast till känna när du verkligen behöver honom. Hur kunde du annars ha frammanat den där alldeles speciella Patronusen? Tagghorn var åter på språng i går natt!”

Det tog ett ögonblick för Harry att inse vad Dumbledore just hade sagt.

”Sirius berättade för mig i går om hur de blev animagusar”, sade Dumbledore och log. ”En fantastisk bedrift, inte minst för att de lyckades hålla det hemligt för mig. Och då kom jag att tänka på den högst ovanliga skepnad din Patronus antog när den gick till anfall mot Malfoy under quidditchmatchen mot Ravenclaw. Du såg faktiskt din far i går natt, Harry ... Du fann honom inuti dig själv.”

Och därmed lämnade Dumbledore kontoret och överlät Harry åt sina egna, högst förvirrade tankar.

Ingen på Hogwarts kände till hela sanningen om vad som hade hänt den natten då Sirius, Vingfåle och Pettigrew försvann, med undantag av Harry, Ron, Hermione och professor Dumbledore. Medan slutet på terminen närmade sig hörde Harry många olika teorier om vad som verkligen hade hänt, men ingen av dem kom ens i närheten av sanningen.

Malfoy var ursinnig över Vingfåles försvinnande. Han var övertygad om att Hagrid på ett eller annat sätt hade smugglat ut hippogriffen i säkerhet och verkade grovt förolämpad över att han och hans far hade dragits vid näsan av en enkel skogvaktare. Percy Weasley hade för sin del mycket att säga om Sirius flykt.

”Om jag lyckas bli anställd i Trolldomsministeriet, har jag en mängd förslag att lägga fram rörande Verkställande av trolldomslagen!” talade han om för den enda person som orkade höra på honom – hans flickvän Penelope.

Trots att vädret var perfekt och stämningen hög, och trots att han visste att de hade utfört en nästan omöjlig bedrift genom att hjälpa Sirius ut i friheten, hade Harry aldrig förut känt sig så nedslagen mot slutet av ett skolår.

Han var förvisso inte den ende som sörjde över att professor Lupin hade lämnat skolan. Hela Harrys klass i försvar mot svartkonster var mycket ledsna över hans uppsägning.

”Jag undrar vad vi ska få för en nästa år?” sade Seamus Finnigan dystert.

”Kanske en vampyr”, föreslog Dean Thomas hoppfullt.

Det var inte bara professor Lupins avresa som tyngde Harrys sinne. Han kunde inte låta bli att tänka på professor Trelawneys förutsägelse. Han undrade hela tiden var Pettigrew nu befann sig och om han hade sökt sin tillflykt hos Voldemort än. Men det som framför allt bidrog till hans dystra humör var utsikten att behöva återvända till familjen Dursley.

Under kanske en halvtimme, en underbar halvtimme, hade han trott att han skulle bo hos Sirius från och med nu ... hos sina föräldrars bäste vän. Det skulle ha varit det näst bästa efter att få sin egen far tillbaka. Och trots att inga nyheter om Sirius var detsamma som goda nyheter, eftersom det betydde att han hade lyckats gömma sig på ett säkert ställe, kunde Harry inte låta bli att känna sig eländig till mods vid tanken på det hem han kunde ha fått. Ett hem, som nu var en omöjlig dröm.

Examensresultaten tillkännagavs på årets sista skoldag. Harry, Ron och Hermione hade klarat sig i alla ämnen. Harry var förundrad över att han hade fått godkänt i trolldryckskonst. Han hade en stark misstanke om att Dumbledore hade ingripit för att hindra Snape från att kugga honom med flit. Snapes uppförande mot Harry under den föregående veckan hade varit klart oroande. Harry hade annars inte trott att det var möjligt att Snapes motvilja mot honom kunde bli starkare, men där misstog han sig grundligt. Det ryckte obehagligt i en muskel i Snapes ena mungipa var gång han fick syn på Harry, och han böjde och sträckte oupphörligt på fingrarna, som om det kliade i dem efter att få strypa Harry.

Percy hade fått de toppbetyg han önskade sig i sin FUTT-examen. Fred och George hade var och en lyckats få en handfull GET-prov godkända. Dessutom blev Gryffindor årets vinnare i elevhemsmästerskapet för tredje året i rad, till stor del tack vare den fantastiska insats de hade presterat vid quidditchturneringen.

Det betydde att avslutningsfesten i stora salen ägde rum bland dekorationer i mörkrött och guld, och att Gryffindorbordet var det stojigaste under festmiddagen, eftersom alla firade. Till och med Harry lyckades glömma resan tillbaka till familjen Dursley dagen därpå medan han åt och drack, pratade och skrattade tillsammans med sina kamrater.

Då Hogwartsexpressen avgick från stationen nästa förmiddag berättade Hermione en överraskande nyhet för Harry och Ron.

”Jag sökte upp professor McGonagall i morse, alldeles före frukosten. Jag har bestämt mig för att sluta med mugglarstudier.”

”Men du fick ju mer än trehundratjugo procent på examensprovet!” sade Ron.

”Jag vet”, suckade Hermione, ”men jag står inte ut med ett sånt här år till. Den där tidvändaren höll på att göra mig galen. Jag har lämnat in den. Utan lektioner i mugglarstudier och spådomskonst kan jag få ett normalt schema igen.”

”Jag kan fortfarande inte komma över att du inte talade om det för oss”, sade Ron lite buttert. ”Vi ska föreställa att vara dina vänner.”

”Jag lovade ju att jag inte skulle tala om det för nån”, sade Hermione strängt. Hon såg sig om på Harry, som satt vid fönstret och såg Hogwarts försvinna ur sikte bakom ett berg. Två hela månader innan han fick se det igen ...

”Se så, upp med humöret, Harry!” sade Hermione bedrövat.

”Det är inget fel på mig”, skyndade sig Harry att säga. ”Jag tänker bara på lovet.”

”Ja, jag har också tänkt på det”, sade Ron. ”Harry, du måste komma och bo hos oss. Jag ska ordna det med mamma och pappa, och sen ringer jag dig. Jag vet hur man använder en felleton nu.”

”En telefon, Ron”, sade Hermione. ”Uppriktigt sagt så borde du välja mugglarstudier nästa år.”

Ron låtsades inte om henne.

”Det är världsmästerskapen i quidditch i sommar! Vad säger du om det, Harry? Kom hem till oss, så kan vi fara och titta på dem! Pappa brukar få biljetter från jobbet.”

Förslaget muntrade upp Harry en hel del.

”Ja, gärna. Jag slår vad om att Dursleys blir förtjusta över att ha mig ur vägen ... särskilt efter det jag gjorde med faster Marge.”

Harry kände sig betydligt gladare nu. Han spelade flera partier knallkort med Ron och Hermione, och när häxan anlände med sin vagn köpte han sig en rejäl lunch, fastän ingenting med choklad i.

Men det var inte förrän sent på eftermiddagen som någonting som gjorde honom verkligt lycklig dök upp ...

”Harry”, sade Hermione plötsligt och kikade över axeln på honom. ”Vad är det där för nånting utanför ditt fönster?”

Harry vände sig om och tittade ut. Någonting mycket litet och grått guppade upp och ner på andra sidan rutan. Han reste sig upp för att se bättre och upptäckte att det var en pytteliten uggla med ett brev som var alldeles för stort för den. Ugglan var i själva verket så liten att den tumlade runt i luften, knuffad hit och dit av luftströmmen från det framåtrusande tåget.

Harry drog hastigt ner fönstret, sträckte ut armen och fångade den. Den kändes som en mycket fluffig liten boll, nästan som kvicken. Han drog försiktigt in den. Ugglan släppte ner brevet på Harrys säte och började flyga omkring i kupén. Den var uppenbarligen mycket stolt över att ha utfört sin uppgift. Hedwig smällde med näbben och såg värdigt ogillande ut. Krumben satte sig upp på sätet och följde ugglan med sina stora, gula ögon. Ron lade märke till kattens blick och högg kvickt tag i ugglan, så att den inte skulle komma till skada.

Harry tog upp brevet. Det var adresserat till honom. Han slet upp kuvertet och ropade:

”Det är från Sirius!”

”Vad säger du?” sade Ron och Hermione upphetsat. ”Läs det högt!”

Käre Harry!

Jag hoppas du får det här innan du kommer fram till din moster och morbror. Jag vet ju inte om de är vana vid ugglepost.

Vingfåle och jag har hittat ett tillflyktsställe. Jag vill inte tala om var, för den händelse att brevet råkar i orätta händer. Jag har mina tvivel om ugglans pålitlighet, men han var den bäste jag kunde finna, och dessutom var han mycket ivrig att få uppdraget.

Jag tror att dementorerna fortfarande letar efter mig, men de har inte en chans att hitta mig här. Jag har planer på att snart låta mig ses av några mugglare långt bort från Hogwarts, så att säkerhetsåtgärderna på slottet kan upphävas.

Det är en sak som jag aldrig hann berätta för dig under vårt korta möte. Det var jag som skickade dig Åskviggen ...

”Ha!” utbrast Hermione triumferande. ”Där ser ni! Jag sa ju att den var från honom!”

”Ja, men han hade inte förhäxat den, eller hur?” sade Ron. ”Aj!”

Den lilla ugglan, som nu hoade glatt i hans hand, hade nafsat i hans ena finger på ett, som den själv tyckte, kärvänligt sätt.

Krumben tog med beställningen till postkontoret åt mig. Jag använde ditt namn men bad butiken att ta betalt från mitt eget valv nummer sjuhundraelva på Gringottsbanken. Betrakta kvasten som en trettonårs-födelsedagspresent från din gudfar.

Jag skulle också vilja be om ursäkt för att jag skrämde dig den där kvällen förra året då du lämnade din morbrors hus. Jag hoppades bara på att få se en skymt av dig innan jag påbörjade min färd norrut, men åsynen av mig skrämde dig visst.

Jag bifogar en annan sak till dig, som jag tror ska göra ditt nästa skolår på Hogwarts roligare.

Om du någonsin behöver mig, så skicka bara ett bud. Din uggla kommer att hitta mig.

Jag skriver snart igen.

Sirius

Harry kikade ivrigt inuti kuvertet. Det låg ytterligare ett stycke pergament där. Han läste snabbt igenom det och kände sig plötsligt lika varm och belåten som om han hade druckit en hel flaska honungsöl i en enda klunk.

Jag, Sirius Black, Harry Potters gudfar, ger honom härmed tillåtelse att besöka Hogsmeade på helgerna.

”Den tillåtelsen måste ju professor Dumbledore godta!” utbrast Harry glatt. Han tittade igen på Sirius brev. ”Vänta lite, det är ett PS. också.”

Jag tänkte att din vän Ron kanske har lust att behålla den här ugglan. Det är ju mitt fel att han inte har någon råtta längre.

Ron gjorde stora ögon. Den pyttelilla ugglan hoade fortfarande förtjust.

”Behålla honom?” sade han osäkert.

Han granskade ugglan noga ett ögonblick. Till Harrys och Hermiones stora förvåning höll han sedan fram honom så att Krumben kunde nosa på ugglan.

”Vad säger du?” frågade Ron katten. ”Visst är han väl en äkta uggla?”

Krumben spann.

”Det duger åt mig”, sade Ron glatt. ”Han är min.”

Harry läste och läste om brevet från Sirius resten av resan tillbaka till King’s Cross Station. Han kramade det fortfarande hårt i handen då han, Ron och Hermione gick tillbaka ut på mugglarstationen genom spärren till perrong nio och trekvart.

Harry upptäckte morbror Vernon med detsamma. Han stod en bra bit ifrån mr och mrs Weasley och glodde misstänksamt på dem. När mrs Weasley gav Harry en välkomstkram verkade hans värsta misstankar besannas.

”Jag ringer till dig om världsmästerskapen!” ropade Ron efter Harry, då de hade sagt adjö till varandra och Harry hade börjat skjuta bagagevagnen med sin koffert och Hedwigs bur mot morbror Vernon, som hälsade honom på sitt vanliga sätt.

”Vad är det där?” brummade han ilsket och stirrade på kuvertet, som Harry fortfarande kramade i handen. ”Om det är ett nytt intyg du vill att jag ska skriva under, kan du räkna med samma sak som sist ...”

”Det är det inte”, sade Harry muntert. ”Det är ett brev från min gudfar.”

”Gudfar?” fräste morbror Vernon. ”Du har ingen gudfar!”

”Jo, det har jag”, sade Harry glatt. ”Han var min mammas och pappas bäste vän. Han är dömd som mördare, men han har brutit sig ut ur trollkarlsfängelset och nu är han på flykt. Han vill gärna hålla kontakt med mig ... höra hur det går för mig och försäkra sig om att jag har det bra ...”

Och med ett brett leende vid åsynen av morbror Vernons skräckslagna ansikte började Harry gå mot stationsutgången med Hedwig i sin skramlande bur överst på vagnen. Den här sommaren såg ut att bli mycket bättre än den föregående.





Tillgängliga titlar i Harry Potter -serien (i läsordning):



Harry Potter och De Vises Sten

Harry Potter och Hemligheternas kammare

Harry Potter och Fången från Azkaban

Harry Potter och Den flammande bägaren

Harry Potter och Fenixorden

Harry Potter och Halvblodsprinsen

Harry Potter och Dödsrelikerna



Hogwarts biblioteksböcker



Fantastiska vidunder och var man hittar dem

Quidditch genom tiderna



Fortsätt och läs första kapitlet i nästa bok i Harry Potter-serien…





1. Dolderhuset


Byborna i Little Hangleton kallade det fortfarande Dolderhuset, trots att det var många år sedan familjen Dolder hade bott där. Det låg på en kulle med utsikt över byn. En del av fönstren var igenspikade med bräder, tegelpannorna hade fallit av taket och murgrönan växte ohejdat över hela fasaden. Dolderhuset, som en gång i tiden hade varit en vacker herrgård och den största och ståtligaste byggnaden på flera mils avstånd, var nu fuktigt, förfallet och obebott.

Alla invånarna i Little Hangleton tyckte att det gamla huset var kusligt. Ett halvt århundrade tidigare hade det skett någonting hemskt och underligt där inne, något som de äldre byborna fortfarande gärna diskuterade när de inte hade andra saker att skvallra om. Historien hade berättats om och om igen och broderats ut med allt fler detaljer, så att ingen längre var säker på vad sanningen bakom den var. Men varje version av berättelsen började vid samma tidpunkt: femtio år tidigare, då Dolderhuset fortfarande var välskött och imponerande, hade en tjänsteflicka en vacker sommarmorgon i gryningen kommit in i salongen och funnit alla tre i familjen Dolder döda. Tjänsteflickan hade skrikande sprungit nerför kullen in i byn, där hon väckte så många människor hon kunde.

”De låg där med ögonen vidöppna! Kalla som is! Fortfarande middagsklädda!”

Polisen tillkallades, och Little Hangleton sjöd av chock, nyfikenhet och illa dold upphetsning. Inga i byn hade låtsats som om de sörjde över familjen Dolders öde, för alla i familjen var ytterst illa omtyckta. Gamla mr och mrs Dolder hade varit rika, snobbiga och nedlåtande, och deras vuxne son Tom hade varit ännu värre. Det enda som intresserade byborna var vem mördaren kunde vara – tre till synes friska och krya människor kunde ju inte bara dö en naturlig död under en och samma natt.

Krogen i byn, Galgmannen, gjorde strålande affärer följande kväll; alla byborna hade samlats där för att tala om morden. De fick sin belöning för att ha lämnat hemmets sköna vrå när familjen Dolders kokerska gjorde en dramatisk entré på krogen och tillkännagav för den plötsligt dödstysta församlingen att en man som hette Frank Bryce just hade arresterats.

”Frank!” skrek flera stycken. ”Det kan inte vara möjligt!”

Frank Bryce var familjen Dolders trädgårdsmästare. Han bodde ensam i en fallfärdig stuga, som låg på deras ägor. Frank hade återvänt från kriget med ett stelt ben och en avsky för stora folkmassor och höga, plötsliga ljud, och han hade arbetat för familjen Dolder sedan dess.

Folk tävlade om att få bjuda kokerskan på något att dricka för att få höra fler detaljer.

”Jag har alltid tyckt att han är lite egen”, sa hon till de ivrigt lyssnande byborna efter sitt fjärde glas sherry. ”Butter och enstörig. Vill man bjuda honom på en kopp te får man minsann truga minst hundra gånger innan han tackar ja. Han har aldrig varit särskilt sällskaplig av sig, den karln.”

”Ja, men det kan man ju förstå”, sa en kvinna vid baren. ”Frank hade det svårt under kriget, så han vill väl ha lite lugn och ro. Det är inget skäl till att ...”

”Vem mer än han hade nyckel till bakdörren, om jag får fråga?” fräste kokerskan. ”Det har hängt en reservnyckel i trädgårdsmästarens stuga så länge jag kan minnas! Ingen bröt upp dörren i går natt! Det var inga sönderslagna fönsterrutor! Frank kunde lätt smyga sig upp till stora huset medan vi andra låg och sov ...” Byborna växlade dystra blickar.

”Jag har faktiskt alltid tyckt att han ser skum ut”, grymtade en man vid baren.

”Kriget gjorde honom konstig i huvudet, om ni vill veta vad jag tror”, sa krogvärden.

”Har jag inte alltid sagt, Dot, att jag inte skulle vilja råka ut för Franks ilska?” sa en upphetsad kvinna i ett hörn.

”Han har ett hemskt humör”, sa Dot och nickade ivrigt. ”Jag kommer ihåg när han var liten pojke ...”

Nästa morgon fanns det knappt någon i Little Hangleton som tvivlade på att Frank Bryce hade mördat familjen Dolder. Men borta i grannstaden Great Hangleton, på den mörka och dystra polisstationen, upprepade Frank envist att han var oskyldig och att den enda människa han hade sett i närheten av huset den dagen var en främmande pojke i tonåren, mörkhårig och blek. Ingen annan i byn hade sett skymten av en pojke som stämde in på beskrivningen, och polisen var helt övertygad om att det var något som Frank bara hittade på.

Men just som situationen började se ytterst allvarlig ut för Frank, anlände obduktionsrapporten, och den ändrade allt. Polisen hade aldrig läst en besynnerligare rapport. Ett helt läkarlag hade undersökt liken och kommit till den slutsatsen att ingen av de avlidna hade blivit förgiftad, knivhuggen, skjuten, strypt, kvävd eller (såvitt de kunde avgöra) skadad på något sätt. I själva verket, fortsatte läkarnas rapport, måste de med stor förvåning konstatera att alla tre var vid utmärkt hälsa – bortsett från att de hade fallit döda ner. Läkarna noterade emellertid (som om de var fast beslutna att hitta något fel på kropparna) att likens ansikten hade ett uttryck av skräck – men som de förbryllade polismännen sa, vem hade väl någonsin hört talas om att tre människor blivit skrämda till döds?

Eftersom det inte fanns några bevis för att Dolders hade blivit mördade, tvingades polisen att släppa Frank. Familjen begravdes på kyrkogården i Little Hangleton, och deras gravar fortsatte att vara föremål för nyfikenhet en tid framöver. Till allas förvåning återvände Frank Bryce till sin stuga på Dolderhusets ägor, men misstankarna hängde fortfarande som ett mörkt moln över hans huvud.

”Enligt min mening så slog han ihjäl dem, och sen får polisen säga vad de vill”, sa Dot, där hon satt inne på Galgmannen. ”Och om han hade en gnutta anständighet i kroppen, skulle han ge sig i väg härifrån, eftersom han måste veta att vi har genomskådat honom.”

Men Frank stannade där han var. Han blev kvar och skötte om trädgården åt nästa familj som flyttade in i Dolderhuset, och därefter åt nästa efter den – för ingen av familjerna bodde där länge. Delvis var det kanske på grund av Franks närvaro som varje ny ägare tyckte att det var något kusligt med huset, och det förföll så småningom allt mer eftersom ingen ville bo där.

Den förmögne man som numera ägde Dolderhuset varken bodde där eller använde det till någonting. I byn sa man att han bara behöll det av ”skatteskäl”, även om ingen var riktigt klar över vad det i grunden innebar. Den förmögne ägaren fortsatte att betala Frank för att sköta om trädgården, men Frank var nu nästan sjuttiosju år, halvdöv och med ett ben som var stelare än någonsin. Man kunde se honom gå och påta i rabatterna när det var vackert väder, även om ogräset började växa honom över huvudet.

Ogräset var inte Franks enda problem. Pojkar från byn brukade ofta kasta sten på fönsterrutorna i Dolderhuset. De cyklade över gräsmattorna som Frank slet så hårt för att hålla jämna och fina. Några enstaka gånger bröt de sig också in i det gamla huset, för att visa prov på sin djärvhet. De visste att gamle Frank älskade huset och ägorna, och det roade dem att se honom halta genom trädgården och svänga med käppen medan han ropade hest efter dem. Frank trodde för sin del att pojkarna plågade honom därför att de, precis som sina föräldrar och far- och morföräldrar, ansåg honom vara en mördare. När Frank vaknade en natt i augusti och såg någonting mycket besynnerligt uppe vid det gamla huset, trodde han därför bara att pojkarna hade gått ett steg längre i sina försök att straffa honom.

Det var Franks dåliga ben som hade väckt honom; nu på gamla dar smärtade det värre än någonsin. Han klev upp och haltade nerför trappan till köket för att fylla på sin varmvattensflaska och med hjälp av den lindra smärtan i det stela knät. Då han stod vid diskhon och fyllde kitteln med vatten kastade han en blick upp mot Dolderhuset och fick se ett flimrande ljussken bakom de översta fönstren. Frank förstod med en gång vad det var frågan om. Pojkarna hade brutit sig in i huset igen, och att döma av det flackande ljusskenet hade de tänt en eld. Frank hade ingen telefon, och dessutom hyste han en djup misstro mot polisen sedan den gången de tog in honom för förhör om familjen Dolders död. Han satte genast ifrån sig kitteln, skyndade upp på övervåningen så fort hans onda ben tillät och var snart tillbaka i köket, fullt påklädd. Han tog ner en rostig gammal nyckel från en krok bredvid dörren och grep sin käpp, som stod lutad mot väggen. Sedan begav han sig ut i natten.

Huvuddörren till Dolderhuset visade inget tecken på att ha blivit uppbruten, och det gjorde inga av fönstren heller. Frank haltade runt till en dörr på baksidan av huset, som var nästan helt dold av murgröna. Han tog fram den gamla nyckeln, stack in den i låset och öppnade ljudlöst. Han trädde in i det stora, ödsliga köket, som luktade instängt och förfallet. Frank hade inte satt sin fot där inne på många år, men trots att det var mycket mörkt kom han ihåg var dörren in till hallen fanns. Han trevade sig fram med den unkna lukten i näsan och öronen på helspänn efter ljud av steg eller röster uppifrån. Ute i hallen var det lite ljusare tack vare de höga, spetsiga fönstren på var sida om huvuddörren. Han började gå uppför trappan och prisade sin lycka över dammet, som låg i så tjocka lager att det kvävde ljudet av både hans steg och hans käpp.

Då Frank kom upp på trappavsatsen vek han av till höger och upptäckte med detsamma var de objudna gästerna höll till: i änden av gången stod en dörr på glänt, och ett fladdrande ljus lyste genom springan och kastade en lång, gyllene strimma över det svarta golvet. Frank makade sig närmare och närmare medan han kramade hårt om käppen. Ett par meter från dörröppningen kunde han se ett smalt stycke av rummet innanför. Han såg nu att det brann en brasa i den öppna spisen. Det gjorde honom förvånad. Han stannade och lyssnade ivrigt, för han hörde en mansröst inne i rummet. Den lät underdånig och förskrämd.

”Det finns lite mer i flaskan, herre, om du fortfarande är hungrig.”

”Senare”, sa en annan röst. Den tillhörde också en man, men den var besynnerligt gäll, och kall som en isande vind. Någonting i den här rösten fick Franks glesa nackhår att resa sig. ”Flytta mig närmare brasan, Slingersvans.”

Frank vände högra örat mot dörröppningen för att höra bättre. Det kom ett klirr från en flaska som sattes ner på någon hård yta och sedan ett lågt skrapande från en tung stol som släpades över golvet. Frank uppfångade en skymt av en liten man, som med ryggen åt dörren sköt stolen på plats. Han var iförd en lång svart mantel, och i bakhuvudet hade han en kal fläck. Sedan försvann han ur sikte igen.

”Var är Nagini?” frågade den kalla rösten.

”Jag ... jag vet inte, herre”, svarade den första rösten nervöst. ”Jag tror hon gav sig i väg för att undersöka huset närmare.”

”Du måste mjölka henne innan vi går och lägger oss, Slingersvans”, sa den andra rösten. ”Jag behöver mat i natt. Resan hit gjorde mig alldeles utmattad.”

Frank rynkade pannan och trädde ännu närmare med sitt bästa öra vänt mot dörren. Han lyssnade andlöst. Det blev tyst ett ögonblick, och sedan tog mannen som kallades Slingersvans åter till orda.

”Herre, får jag fråga hur länge vi ska stanna här?”

”En vecka”, svarade den kalla rösten. ”Kanske längre. Det här stället är ganska bekvämt, och min plan kan ändå inte sättas i verket än. Det vore idiotiskt att sätta i gång innan världsmästerskapen i quidditch är över.”

Frank stack in ett knotigt finger i örat och vred runt. Det måste bero på en stor vaxpropp i örat att han hade hört något så konstigt som ordet ”quidditch”. Det var ju inget riktigt ord över huvud taget.

”Världs... världsmästerskapen i quidditch, herre?” sa Slingersvans. (Frank grävde in fingret ännu djupare i örat.) ”Förlåt mig, men ... jag förstår inte ... varför ska vi vänta tills efter världsmästerskapen?”

”Jo, din dumskalle, därför att just nu strömmar det in trollkarlar från hela världen i landet, och varenda liten snokande tjänsteman från Trolldomsministeriet kommer att vara i farten, på utkik efter tecken på ovanliga aktiviteter. De kommer att kontrollera folks identitet om och om igen och tillgripa hysteriska säkerhetsåtgärder för att hindra mugglarna från att märka nånting. Därför avvaktar vi.”

Frank gav upp försöket att rensa bort vax ur örat. Han hade tydligt uppfattat orden ”trolldomsministeriet”, ”trollkarlar” och ”mugglare”. Det stod klart att de här uttrycken hade någon hemlig innebörd, och Frank kunde bara komma på två slags människor som talade i koder – spioner och brottslingar. Han tog ett hårdare grepp om käppen och lyssnade ännu intensivare.

”Så du är fortfarande fast besluten, herre?” sa Slingersvans lågmält.

”Naturligtvis är jag det, Slingersvans.” Det hade smugit in ett hotfullt tonfall i den kalla rösten. Det blev en kort tystnad. Sedan började Slingersvans tala, snubblande över orden i sin iver att få ur sig vad han ville ha sagt innan han tappade modet.

”Det kan genomföras utan Harry Potter, herre.” Ännu en tystnad, mer utdragen den här gången, och sedan ...

”Utan Harry Potter?” väste den andra rösten. ”Jag förstår ...”

”Herre, jag säger det inte av hänsyn till pojken!” sa Slingersvans med höjd, skrikig stämma. ”Pojken betyder ingenting för mig, ingenting alls! Jag menar bara att om vi använder en annan häxa eller trollkarl – vilken annan trollkarl som helst – kan det hela utföras så mycket fortare! Om du tillät mig att lämna dig ett kort tag – du vet att jag kan anta en ytterst effektiv förklädnad – kunde jag vara tillbaka här på bara två dagar med en lämplig person.”

”Jag skulle kunna använda en annan trollkarl”, sa den kalla rösten lugnt, ”det är mycket riktigt ...”

”Det skulle vara förnuftigt, herre”, sa Slingersvans, som nu lät ytterst lättad. ”Att få tag i Harry Potter skulle vara väldigt svårt, eftersom han är så väl beskyddad ...”

”Och därför erbjuder du dig att finna en ersättare för honom? Jag undrar ... kan det möjligen vara så att du har tröttnat på att sköta om mig, Slingersvans? Kanske ditt förslag bara är en ursäkt för att lämna mig i sticket?”

”Herre! Jag ... jag har ingen önskan att lämna dig, inte alls ...”

”Ljug inte för mig!” väste den andra rösten. ”Jag genomskådar det alltid, Slingersvans! Du ångrar att du över huvud taget återvände till mig. Jag får dig att känna avsmak. Jag ser hur du ryggar tillbaka varje gång du ser på mig, känner att du ryser när du rör vid mig ...”

”Nej! Jag är dig hängiven, herre ...”

”Din hängivenhet är ingenting annat än feghet. Du skulle inte vara här om du hade nån annanstans att ta vägen. Hur ska jag kunna överleva utan dig, när jag behöver få näring var och varannan timme? Vem ska mjölka Nagini?”

”Men du verkar så mycket starkare, herre ...”

”Lögnare”, viskade den andra rösten. ”Jag har inte blivit starkare, och bara ett par dagar utan hjälp skulle vara nog för att beröva mig den lilla kraft jag har återfått under din klumpiga vård. Tyst!” Slingersvans, som hade börjat sluddra fram osammanhängande ord, tystnade omedelbart. Under några sekunder hörde Frank ingenting annat än sprakandet från brasan. Sedan talade den andre mannen igen, i en knappt hörbar viskning. ”Jag har mina skäl för att använda pojken, vilket jag redan har förklarat för dig, och jag tänker inte använda nån annan. Jag har väntat i tretton år. Ett par månader mer eller mindre gör ingen skillnad. Vad skyddsåtgärderna kring honom beträffar, är jag övertygad om att min plan kommer att visa sig effektiv. Det enda som behövs är en smula mod från din sida, Slingersvans ... och det är bäst att du samlar allt mod du har, om du inte vill drabbas av Lord Voldemorts ohämmade vrede ...”

”Herre, lyssna på mig!” sa Slingersvans, som nu lät helt panikslagen. ”Under hela vår resa har jag gått igenom planen i huvudet. Det kommer inte att dröja länge förrän man upptäcker Bertha Jorkins försvinnande och om vi fortsätter, om jag förbannar ...”

”Om?” viskade den andres röst. ”Om? Om du följer planen, Slingersvans, behöver Ministeriet aldrig få veta att nån annan har försvunnit. Du ska göra det diskret och omärkligt. Jag önskar bara att jag kunde göra det själv, men i mitt nuvarande tillstånd ... Seså, Slingersvans, om bara ett hinder till blir undanröjt, ligger vägen till Harry Potter fri. Jag ber dig inte om att göra det ensam. När min trofaste tjänare väl har förenat sig med oss ...”

”Jag är en trofast tjänare”, sa Slingersvans med en antydan till förnärmelse i rösten.

”Slingersvans, jag behöver nån med hjärna, nån som alltid har förblivit obrottsligt lojal. Tyvärr uppfyller du inget av de kraven.”

”Jag hittade dig”, sa Slingersvans, och nu lät han tydligt förorättad. ”Det var jag som hittade dig. Och jag tog med Bertha Jorkins till dig.”

”Det är sant”, svarade den andre mannen i lätt road ton. ”Ett genidrag som jag inte hade tilltrott dig, Slingersvans, även om du ärligt talat inte hade den ringaste aning om hur nyttig hon kunde bli, när du fick tag i henne, eller hur?”

”Jag ... jag tänkte nog att hon kunde komma till nytta, herre ...”

”Lögnare”, avbröt den andre igen och lät mer grymt road än någonsin. ”Men jag nekar inte till att hennes upplysningar var ovärderliga. Utan dem hade jag aldrig kunnat göra upp vår plan, och för det ska du få din belöning, Slingersvans. Jag ska ge dig ett mycket viktigt uppdrag, ett uppdrag som många av mina anhängare skulle ge sin högra hand för att få utföra ...”

”Ä-är det sant, herre? Vad ...?” Slingersvans lät åter skräckslagen.

”Å, Slingersvans, du vill väl inte att jag ska förstöra överraskningen? Din uppgift kommer inte förrän alldeles på slutet ... men jag lovar dig att du ska få äran att bli precis lika nyttig som Bertha Jorkins.”

”Du ... du ...” Slingersvans röst lät plötsligt hes, som om han hade blivit alldeles torr i munnen. ”Du tänker ... döda mig också, inte sant?”

”Slingersvans, Slingersvans”, sa den kalla rösten silkeslent. ”Varför skulle jag döda dig? Jag dödade Bertha därför att jag var tvungen. Hon var ingenting värd efter att jag hade frågat ut henne, hon var helt oanvändbar. Dessutom skulle det ha ställts obehagliga frågor om hon hade återvänt till Ministeriet med nyheten om att hon hade träffat dig på semestern. Trollkarlar som ska föreställa döda kan inte tillåta sig att stöta på häxor från Trolldomsministeriet på landsvägskrogar ...” Slingersvans mumlade någonting så tyst att Frank inte kunde höra det, men det fick den andre mannen att skratta – ett fullkomligt glädjelöst skratt, lika kallt som hans röst när han talade.

”Du säger att vi kunde ha justerat hennes minne? Men som du vet kan Glömskeförtrollningar upphävas av mäktiga trollkarlar. Det bevisade jag ju då jag frågade ut henne. Det skulle vara en förolämpning mot hennes minne att inte använda de upplysningar jag drog ur henne, Slingersvans.”

Ute i gången blev Frank plötsligt medveten om att hans hand, som kramade om käppen, var hal av svett. Mannen med den kalla rösten hade dödat en kvinna. Han pratade om det utan någon som helst ånger – han lät rentav road. Han var farlig – en galning. Och han planerade fler mord. Den här pojken, Harry Potter, vem det nu var, svävade i livsfara. Frank visste vad han måste göra. Nu, om någonsin, var tiden inne att kontakta polisen. Han skulle smyga sig ut ur huset och bege sig raka vägen till telefonhytten i byn ... Men den kalla rösten började åter tala, och Frank blev kvar, som fastnaglad på stället, medan han lyssnade intensivt.

”Bara en förbannelse till ... av min trogne tjänare på Hogwarts ... och Harry Potter är så gott som i mitt våld, Slingersvans. Beslutet ligger fast. Jag vill inte höra några fler invändningar. Men tyst ... jag tycker det låter som Nagini ...” Nu ändrades mannens röst. Han började frambringa ljud som Frank aldrig förr hade hört, han väste och spottade utan att dra efter andan. Frank tänkte att han måste ha fått ett anfall av något slag. Sedan hörde Frank något som rörde sig bakom honom i den mörka gången. Han vände sig om för att titta och blev med ens som förlamad av skräck.

Någonting kom slingrande emot honom över det mörka golvet, och då det kom närmare ljusskenet från dörrspringan upptäckte han med en rysning av fasa att det var en jättelik orm, minst fyra meter lång. Dödsförskräckt och ur stånd att röra sig stirrade Frank på ormen medan den böljande kroppen lämnade ett brett, slingrande spår i det tjocka dammlagret på golvet. Den kom närmare och närmare – vad skulle han ta sig till? Den enda flyktvägen var genom dörren, in i rummet där de båda männen satt och planlade mord. Men om han stannade där han var, skulle ormen säkert döda honom ...

Innan han hann fatta något beslut hade ormen nått fram till honom, men som genom ett under kröp den bara förbi. Den följde de spottande, väsande ljuden som utstöttes av den kalla rösten innanför dörren. Ett par sekunder senare hade den fläckiga stjärtspetsen försvunnit in genom dörrspringan. Frank hade svettdroppar i pannan, och handen som kramade käppen darrade. Inne i rummet fortsatte den kalla rösten att väsa, och Frank slogs av den konstiga, otroliga tanken att ... den här mannen kunde tala med ormar. Frank fattade inte vad som försiggick. Han önskade mest av allt att få vara tillbaka i sin trygga säng med varmvattenflaskan. Problemet var att han inte kunde röra benen. Medan han stod där darrande och kämpade för att återvinna självkontrollen övergick den kalla rösten tvärt till normalt språk igen.

”Nagini har en intressant nyhet att berätta, Slingersvans”, sa den.

”V-verkligen, herre?” sa Slingersvans.

”Ja, verkligen”, sa rösten. ”Enligt Nagini står det en gammal mugglare alldeles utanför dörren och lyssnar till vartenda ord vi säger.”

Frank hade inte en chans att gömma sig. Han hörde ljudet av steg, och sedan slängdes dörren upp på vid gavel. En kortvuxen, lätt skallig man med grånande hår, spetsig näsa och små vattniga ögon stod framför Frank med ett både skrämt och upprört ansiktsuttryck.

”Bjud honom att stiga in, Slingersvans. Har du glömt bort hur man uppför sig?”

Den kalla rösten kom från den gamla fåtöljen framför brasan, men Frank kunde inte se den som talade. Ormen syntes däremot, där den låg hopringlad på den ruttnande spiselmattan som en skräckinjagande parodi på en sällskapshund.

Slingersvans vinkade in Frank i rummet. Trots att han fortfarande var djupt uppskakad tog Frank ett fastare tag om käppen och haltade in över tröskeln. Brasan var den enda ljuskällan i rummet; den kastade långa, spretiga skuggor på väggarna. Frank stirrade på den bortvända fåtöljen. Mannen som satt i den måste vara ännu mindre än sin tjänare, för Frank kunde inte ens se bakhuvudet sticka upp.

”Har du hört alltsammans, mugglare?” sa den kalla rösten.

”Vad är det du kallar mig?” frågade Frank sturskt, för nu när han var inne i rummet och det var dags att skrida till handling kände han sig modigare. På samma sätt hade han alltid reagerat när han var ute i kriget.

”Jag kallar dig mugglare”, sa rösten kyligt. ”Det betyder att du inte är nån trollkarl.”

”Jag vet inte vad du menar med trollkarl”, sa Frank med fast röst. ”Jag vet bara att jag har hört tillräckligt här i natt för att det ska intressera polisen, det kan du lita på. Du har mördat och planerar att mörda igen! Och jag kan också tala om”, tillade han efter en plötslig ingivelse, ”att min fru vet att jag är här uppe, och om jag inte kommer tillbaka ...”

”Du har ingen fru”, sa den kalla rösten mycket tyst. ”Ingen vet att du är här. Du har inte talat om för nån att du gick hit. Ljug inte för Lord Voldemort, mugglare, för jag vet ... jag vet alltid vad som försiggår ...”

”Jaså, det gör du?” sa Frank barskt. ”Du kallar dig alltså för lord? Men jag ger inte mycket för ditt uppförande, min bäste lord. Varför vänder du dig inte om och möter mig ansikte mot ansikte som en man?”

”Men jag är inte en man, mugglare”, sa den kalla rösten, som nu knappt hördes över de sprakande lågorna. ”Jag är långt mer än bara en man. Men ... som du vill. Jag ska möta dig ansikte mot ansikte. Slingersvans, kom och vrid runt stolen.” Tjänaren utstötte ett kvidande ljud. ”Du hörde mig, Slingersvans.”

Långsamt, med ett spänt ansiktsuttryck, som om han helst av allt ville slippa att närma sig sin herre och ormen på spiselmattan, gick den lille mannen fram och började vrida runt stolen. Ormen lyfte sitt fula trekantiga huvud och väste då stolsbenen hakade fast i mattan.

Där stod nu fåtöljen vänd mot Frank, och han såg vad som satt i den. Hans käpp föll till golvet med ett slammer. Han öppnade munnen och utstötte ett skrik. Han skrek så högt att han aldrig hann höra orden som varelsen i stolen uttalade då den höjde sin trollstav. Det kom en skarp, grön ljusblixt och ett susande ljud hördes. Frank Bryce sjönk ihop. Han var död redan innan han föll i golvet.

Trettio mil därifrån vaknade pojken som hette Harry Potter med ett ryck.





Originalets titel: Harry Potter and the Prisoner of Azkaban

Översatt från engelska av Lena Fries-Gedin

Alla rättigheter förbehålles. Återgivning eller överföring av hela publikationen, eller delar av den, elektroniskt, mekaniskt, via fotokopior eller på annat sätt är förbjudet utan föregående skriftlig tillåtelse från utgivaren

Denna digitala upplaga publicerades första gången av Pottermore Limited 2015

Utgiven i tryck i Sverige 2001 av Rabén & Sjögren

Upphovsrätt © J.K. Rowling 1999

Upphovsrätt © Rabén & Sjögren, 2001

Omslagets illustrationer av Olly Moss © Pottermore Limited 2015

Harry Potter characters, names and related indicia are trademarks of and © Warner Bros. Ent.

Full hänsyn har tagits till författarens ideella upphovsrätt

ISBN 978-1-78110-566-5





